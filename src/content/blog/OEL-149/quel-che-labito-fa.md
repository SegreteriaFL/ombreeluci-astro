---
title: "Quel che l'abito fa"
date: 2020-03-04
author: Nicla Bettazzi
slug: quel-che-labito-fa
lang: it
wp_id: 16317
original_url: "https://www.ombreeluci.it/?p=16317"
cluster_id: 0
has_comments: false
umap_x: 7.2326979637146
umap_y: 9.315840721130371
umap_z: 8.425491333007812
issue_number: OEL-149
id_numero: "OEL-149"
numero_rivista: "Ombre e Luci"
---
Non sempre l’abito fa il monaco, ma di sicuro l’abito partecipa a costruire l’identità personale ed è un indiscusso strumento della nostra comunicazione. È così vero che uno dei modi più offensivi (e più praticati) di umiliare, se non di annientare, una persona è denudarla, strappandole di dosso l’immagine in cui si rassicura e si riconosce. Una ricerca molto originale sull’argomento ha scoperto che indossare una t-shirt di Superman poteva dare alle persone una marcia in più. Nello studio, svolto da Karen Pine della Hertfordshire University, i soggetti del campione (tutti studenti) indossavano una maglietta del supereroe oppure altre t-shirt. I risultati mostrano che coloro che indossavano la maglietta di Superman, rispetto agli altri, si sentivano più attraenti e in generale migliori dei compagni. Inoltre, quando era stato chiesto loro di stimare quanto peso avrebbero potuto sollevare, coloro che indossavano la maglia di Superman pensavano di essere più forti rispetto a coloro che indossavano altre t-shirt. Similmente, molti altri esperimenti nel corso dei decenni hanno dimostrato quanto l’abbigliamento influenzi direttamente e inconsciamente la percezione che abbiamo di noi stessi e la percezione che gli altri hanno di noi, e non c’è alcun motivo di credere che una persona con disabilità non abbia il medesimo desiderio di vestirsi in modo bello e originale. La disabilità è parte della condizione umana, ma il pregiudizio ci fa vedere le persone con disabilità come una minoranza, un mondo a sé, una categoria uniforme, asessuata, che quindi ha bisogno solo di abiti comodi privi di aspirazioni estetiche. Le persone con disabilità, invece, sono semplicemente persone e come tali hanno il diritto di esprimere la loro unicità anche attraverso il vestire. Può sembrare scontato, ma la condizione di “disabile” a livello di percezione sociale, passa anche dall’immagine. Un motivo ulteriore di volerci più bene e di permettere agli altri di volersi più bene: abbigliamento e cura della persona sono diritti che non devono essere preclusi. I meno giovani ricordano bene di quando c’erano il vestito della domenica e quello di tutti i giorni. Si andava alla messa col vestito della festa, poi in passeggiata. Era bello sentirsi bene nei propri panni, davano sicurezza la cura che c’era stata e gli sguardi di approvazione che incrociavamo. Un granello di narcisismo da mantenere e trasmettere. «È domenica anche dentro di me – ha scritto Fernando Pessoa – Anche il mio cuore va in una chiesa che non sa dov’è, e ci va con un completo di velluto da bambino, con il viso che arrossisce alle prime impressioni mentre sorride senza occhi tristi da sopra il colletto troppo grande».

*Editoriale* ** ** **Se lo diceva Coco Chanel...** di Cristina Tersigni

*Focus: Moda e disabilità* **La rivoluzione copernicana di Lucas** di Giulia Galeotti * * **Quel che l'abito fa** di Nicla Bettazzi **Vedersi in vetrina** di Cristina Tersigni **Jillian, la divina** di Giulia Galeotti

*Intervista* **Tranquilla e soddisfatta di me stessa** di Francesca Cabrini

*Testimonianze* **Quaranta occhi puntati su di te** di Silvia Gusmano

*Dall'archivio* **Grazie per avermelo fatto fare da sola** di Una mamma

*Associazioni* **Sfilate da sogno** di Cristina Tersigni

*Fede e Luce* **Chi risponde alle domande** di Daniela Guglietta

*Spettacoli* [**Il corpo dell'amore**](https://www.ombreeluci.it/2020/il-corpo-dellamore/) di Cristina Tersigni

*Rubriche* **Dialogo Aperto n. 149** **Vita Fede e Luce n. 149**

*Libri* **La nostra casa è in fiamme** di Greta Thunberg **Imperfetta** di Andrea Dorfman **Che cos'è una sindrome** di Giuseppe Colaneri **La bambina morbida** di Maria Cristina Toccafondi

*Diari* **Negozi e** **pantaloni** di Benedetta Mattei **Per le strade di Roma** di Giovanni Grossi