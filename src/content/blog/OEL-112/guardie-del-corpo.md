---
title: Guardie del corpo
date: 2010-12-03
author: Pennablù
slug: guardie-del-corpo
lang: it
wp_id: 35575
original_url: "https://www.ombreeluci.it/?p=35575"
cluster_id: 0
has_comments: false
umap_x: 7.03104305267334
umap_y: 9.281458854675293
umap_z: 8.561785697937012
issue_number: OEL-112
id_numero: "OEL-112"
numero_rivista: "Ombre e Luci"
---
Sono un piccolo esercito di guardie del corpo, fedeli e attente, scrupolose e guardinghe, con divisa d'ordinanza che può variare in una gamma che va dai jeans maglietta e scarpe da tennis, alla gonna longuette camicetta e scarpe con mezzo tacco giudizioso, a seconda dei gusti personali e della situazione ambientale.

Sono dotate di un borsone carico di generi vari: dalle bottiglie d’acqua ai tovaglioli, dai biberon ai sonaglini, dalle merendine alle macchinette, dalle pentoline ai piccoli mostri in plastica con nomi assurdi che cambiano continuamente e che loro non riescono a memorizzare. Affollano gli ingressi delle scuole elementari, materne e degli asili nido, delle piscine e delle palestre (pur non praticando nessuno sport), percorrono avanti e indietro i viali e gli spiazzi dei giochi nei parchi pubblici e nei giardinetti di quartiere.

Le persone loro affidate hanno pochi mesi o pochi anni e, solo raramente, superano i dieci anni. Lavorano senza stipendio e senza orario ma in compenso con una cura quasi maniacale ed un affetto spropositatoche spesso è loro rimproverato per gli affidati. Sono tutte appartenenti alla fascia di mezza età e oltre, anche se i sorrisi, le coccole, il movimento e il lavoro dei parrucchieri le fanno sembrare molto più giovani. **Stiamo naturalmente parlando delle NONNE!** Importanti di questi tempi come non mai, anzi indispensabili, nelle grandi città e nei paesi, in Italia ma anche in Europa e nel mondo intero.

Cosa resta da dire? Che non hanno rivendicazioni sindacali da portare avanti, non fanno scioperi ma a volte, in Italia, in Europa e in ogni luogo, tra di loro borbottano un po’. E dicono suppergiù quanto segue “il fatto è che... questi genitori li viziano troppo”,... oppure che “non ci sono mai”, ...oppure che “li viziano troppo perché non ci sono mai;” e che “questi bambini hanno troppi impegni e si stancano assai”... o che “ ‘ste creature invece di studiare...troppo computer, troppa televisione e tutte le altre diavolerie che io neanche le so usare...ma loro...dei diavoli sono...” Ecco le cose che si dicono le nonne tra loro e che nessuno ascolta ma che corrispondono come tutti sanno a sacrosante verità.

Ogni tanto qualcuna si lamenta anche un po’ ”perché l'impegno è grande e le forze sono quelle che sono... e alla sera sono stanca morta...” Ma altre nonne, più grandi, che hanno già cresciuto altri nipoti tacciono perché sanno in cuor loro che gli anni davvero passano e passano in fretta e che presto gli adorati nipoti avranno meno bisogno di loro... e poi ancora meno... fino a quando, fattisi grandi, si faranno vedere solo di rado e allora le nonne e i nonni, che da sempre fanno da scorta autorevole e brontolante, cominceranno ad invecchiare davvero.

*Pennablù*