---
title: “Invasioni” rumene non barbariche
date: 2007-12-12
author: Huberta Pott
slug: invasioni-rumene-non-barbariche
lang: it
anno_rivista: 2008
numero_rivista: "Ombre e Luci"
id_numero: "OEL-101"
issue_number: OEL-101
wp_id: 33178
original_url: "https://www.ombreeluci.it/?p=33178"
cluster_id: 0
has_comments: false
umap_x: 6.215402603149414
umap_y: 7.496215343475342
umap_z: 9.319853782653809
---
Da
piccoli giocavamo spesso a “Chi ha paura dell’uomo nero?” Oggi “l’uomo nero” verrebbe interpretato come il clandestino, l’extracomunitario, lo zingaro... spesso il rumeno. Per questo voglio raccontare una storia alla quale ho assistito e che mi ha riempito il cuore di gioia e di commozione. Un po’ di tempo fa una mia amica mi diede una busta chiusa durante la messa parrocchiale con scritto “Per Huberta — Fede e Luce”. In ricordo della sua mamma, volata in cielo da poco, aveva voluto dare un po’ di denaro a Fede e Luce. Ringraziai. Nello stesso periodo c’era una famiglia in difficoltà a causa del peggioramento del figliolo con già gravi problemi. Il ragazzo alternava giornate totalmente apatiche nelle quali dormiva giorno e notte con giornate e notti intere in cui non dormiva mai, e con lui anche i genitori. Seguirono visite estenuanti negli ospedali, ricoveri e quant'altro. In tutto ciò si doveva pensare anche agli altri tre figli: portarli all'asilo, a scuola, al catechismo, pensare ai pranzi e alle cene, alle pulizie della casa... Qualcosa poteva fare Fede e Luce con il cerchio che riesce spesso a creare intorno alle persone in difficoltà, genitori, amici o ragazzi che siano. Le telefonate, i babysitteraggi, le visite a casa loro e anche qualche turno di notte da parte di alcuni amici della comunità non sono mancati, ma occorreva trovare un ulteriore aiuto. Fu allora che mi vennero in mente i soldi che la mia amica mi aveva dato e cercai una signora che potesse andare a casa loro per fare le pulizie per qualche tempo. Raccontai la situazione a una signora rumena che mi aiuta in casa e lei fu subito d’accordo, anche sapendo che sarebbe durato soltanto quanto bastavano i soldi donati e rischiando quindi di perdere l'occasione di un lavoro più duraturo e sicuro da un’altra parte. Lia rimase molto colpita da questa famiglia e cercò di rendersi più utile possibile in casa loro. Aveva perso suo marito da poco per malattia e “malasanità rumena” e aveva dovuto lasciare suo figlio da solo in Romania per poter guadagnare e mettere da parte più soldi possibile: decise di aiutarli come poteva. Per prima cosa coinvolse anche delle sue amiche che la sostituivano quando lei non poteva. Nessuna di loro si è mai presentata a mani vuote a casa loro: “Dolcetti per i bambini, signora”, “Un po’ di frutta vi fa bene”. Ma Lia e le sue amiche Elena e Tiziana decisero di fare ancora di più: aspettarono una domenica nella quale la casa fosse totalmente libera — e fu scelta una domenica di riunione Fede e Luce — per fare in quattro una vera e propria “invasione rumena” e mettere in ordine tutta la casa. Hanno così regalato una giornata del loro lavoro alla famiglia, pulendo la casa e sistemandola da cima a fondo come si fa con le pulizie di Pasqua, senza voler essere pagate. Il papà ci ha poi detto che per loro queste signore erano state “semplicemente magiche”.
*Huberta Pott*
, 2008