---
title: "Fede e Luce: si cambia"
date: 2009-09-10
author: Redazione
slug: fede-e-luce-si-cambia
lang: it
wp_id: 34173
original_url: "https://www.ombreeluci.it/?p=34173"
cluster_id: 5
has_comments: false
umap_x: 7.517271518707275
umap_y: 9.154682159423828
umap_z: 13.890979766845703
issue_number: OEL-107
id_numero: OEL-107
---
Nel numero 104 di OL, Enza Gucciardo, coordinatrice nazionale uscente di Fede e Luce Italia, ha descritto i cambiamenti radicali proposti per il Movimento Internazionale di Fede e Luce, che vedono ridisegnati i paesi componenti e i diversi livelli di rappresentanza (che potete trovare meglio descritti nel numero sopra indicato).

Perché il cambiamento divenisse operativo anche in Italia, nei primi giorni del giugno scorso a Cattolica (ben prima delle discussioni che l’estate ci ha portato sulle gabbie salariali e sulle proposte di bandiere e inni regionali) è avvenuto l’ultimo incontro nazionaledi Fede e Luce ed il primo provinciale. L'Italia è stata infatti divisa in tre province (Nord Italia, Centro con Grecia e Cipro, Sud Italia)con tre coordinatori provinciali, rispettivamente Angela Grassi (Rho, Milano), Stefano di Franco (Roma), Carlo Gazzano(Messina).

Le due principali novità sono rappresentate dal fatto che l’Italia non avrà più un solo coordinatore a livello nazionale e che la regione Centro va oltre i suoi confini nazionali divenendo di fatto una provincia ecumenica,cattolica ortodossa. Il neo consiglio provinciale del centro, dopo aver scelto il suo coordinatore, ha battezzato la provincia “Kimata”— che in greco significa onde per evidenziare cosa ci tiene in contatto, quanto movimento richieda e come possa essere variegato...Anche le altre due province hanno scelto i loro nomi: per il Nord “Il Grande Fiume”,per il Sud “Mari e Vulcani”.

Comunque, per motivi legali e burocratici, rimarrà necessario mantenere la forma di unica associazione nazionale, con un consiglio di amministrazione, diverso dal consiglio delle province, e i cui modi di operare ancora sono in fase di elaborazione.

Attraverso disegni, mimi, ascolto e riflessioni,il consiglio nazionale uscente ha invitato le comunità ad accogliere questo cambiamento. Certo i dubbi e le perplessità su molte questioni non mancano. Soprattutto ci sembra di perdere molto nella divisione del paese in tre parti. Ma sarà anche più semplice per i coordinatori rimanere vicini alle comunità, principio fondante del movimento.