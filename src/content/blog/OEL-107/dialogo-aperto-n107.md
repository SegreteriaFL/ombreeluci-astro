---
title: Dialogo aperto n.107
date: 2009-09-10
author: Redazione
slug: dialogo-aperto-n107
lang: it
wp_id: 34251
original_url: "https://www.ombreeluci.it/?p=34251"
cluster_id: 11
has_comments: false
umap_x: 5.037898063659668
umap_y: 7.7219038009643555
umap_z: 11.213571548461914
issue_number: OEL-107
id_numero: "OEL-107"
numero_rivista: "Ombre e Luci"
---
### Ora vedremo gli amici

18 settembre 2009: ci ritroviamo con il gruppo degli amici di Fede e Luce per la prima pizza dopo il periodo estivo. Il mio pensiero è: che bello ricominciare dopo un lungo periodo di vacanza, in cui siamo stati per lo più soli (il ragazzo mio figlio, il marito ed io) ora rivedremo gli amici (quelli che io considero“veri” amici!). È stata anche questa volta una bella emozione: eravamo quasi una trentina, come in una grande famiglia dove all’appuntamento ci si vuole essere tutti,grandi e piccoli, avendo privilegiato questo incontro ad altri incontri. Questo vale per lo più per la famiglie degli amici; noi,genitori dei ragazzi, di appuntamenti ne abbiamo ben pochi. Mi auguro di avere anche nei prossimi anni gli stessi occhi e lo stesso “cuore” per apprezzare in modo giusto questo avvenimento.
**Elisa Sturlese**
, Milano

---

### Fratelli,una risposta concreta

È da molti anni che ricevo la vostra rivista e mi ha fatto piacere leggere, soprattutto, il penultimo numero dedicato interamente ai fratelli e sorelle di persone con disabilità. Mi chiamo Laura,ho 24 anni e sono la sorella di Francesco, uno splendido ragazzo con Sindrome di Down di 23 anni. Sono felice che anche la vostra rivista abbia messo in risalto il nostro ruolo, ancora troppo spesso sottovalutato. Solo da alcuni anni, infatti, anche il mondo scientifico ha riconosciuto in noi una risorsa “attiva” per la famiglia. Da alcuni anni faccio parte del Comitato Siblings Onlus, che riunisce per l’appunto i fratelli e le sorelle di persone con disabilità.Tale gruppo è nato dodici anni fa a Roma grazie alla sensibilità della dott.ssa Anna Zambon Hobart e alla volontà di alcuni fratelli e sorelle di creare uno spazio in cui condividere l’esperienza e darsi reciproco sostegno.Negli anni i gruppi di auto mutuo aiuto si sono estesi a molte zone d’Italia e restano la nostra attività principale. In un prossimo numero magari... ci presenteremo! Per ora invito i fratelli che fossero interessati a visitare il nostro sito:www.siblings.it e iscriversi alla nostra maillist: info@siblings.it. Grazie!
**Laura Cappellari**

---

### Matrimonio a Fede e Luce

Grazie per darmi la possibilità di raccontare le grandi emozioni che ho vissuto al matrimonio di mia figlia Imma con Gaetano,amico della nostra comunità Il Germoglio, Napoli. Sicuramente l’emozione è stata tantissima nel vedere mia figlia,bellissima in abito da sposa, e mio figlio Pasquale, felicissimo del matrimonio della sorella con Gaetano, persona con cui, in questi due anni di comunità, ha legato tantissimo. Di sicuro il loro amore, nato e cresciuto nella comunità Fede e Luce, avrà una benedizione particolare dal Signore. Il momento più toccante della celebrazione è stato quando gli sposi, all'altare, e insieme con tutti i presenti, hanno letto la preghiera di Fede e Luce e subito dopo, nel pieno della celebrazione, hanno offerto a tutti i ragazzi delle due comunità presenti una mattonella con il disegno raffigurante la barca, simbolo di Fede e Luce. È stato l’ingrediente giusto per far commuovere tutti i presenti,al punto tale da sentire i singhiozzi in tutta la chiesa (compreso il sottoscritto); inoltre vi lascio immaginare l’emozione ed il mio pianto di gioia quando è andato anche mio figlio Pasquale,fratello della sposa, e tutti e tre si sono stretti in un abbraccio immenso, carico di forte emotività... Mi vengono ancora i brividi.A tutti i presenti un grande ringraziamento per le forti emozioni vissute e per aver reso la cerimonia unica ed indimenticabile.genitori augurano agli sposi tutto il bene di questo mondo.
**Lello**
- Il papà della sposa

---

### Buon lavoro

Carissime, vorrei avere una penna molto migliore della mia per dirvi quanto mi ha commossa leggere l’ultimo numero di OL in ogni sua parte! Mi Piacerebbe sapervi dire quanto ognuna di esse mi è sembrata speciale e quanto sicuramente,con il vostro lavoro, avete portato sollievo a tanti lettori e tante lettrici! Evviva! Vi auguro un buon anno di attività e buona salute e un animo sereno a tutte voi.
**Natalia**

---

### Nasce Baby Xitter a Senigallia

Luglio 2009: dopo Piemonte,Lazio e Lombardia, da oggi BabySitter è anche nelle Marche, esattamente nella città di Senigallia. “Sono orgoglioso e felice” commenta Gianni del Corral, Presidente dell’Associazione Baby Xitter di Torino, nonché creatore del servizio “Senigallia è una città importante e potrà diventare anche un punto d'incontro estivo per le famiglie socie delle altre regioni. Ho conosciuto Isabella (Presidente Associazione Baby Xitter Senigallia), circa due anni fa e ho visto nel suo entusiasmo e nella sua professionalità, la persona ideale per portare avanti gli obiettivi dell’associazione, nella città marchigiana. Il fatto che lei sia anche un clown in corsia, la dice lunga sulla sua dedizione verso le fasce più deboli. Inoltre è stata tra le prime BabySitters a partire come volontaria in Abruzzo, per offrire il suo servizio nelle strutture protette per l'infanzia dell’ANPAS”. Per chi volesse mettersi in contatto con l'Associazione BabySitter Senigallia, può farlo chiamando il numero 3384376105 o scrivendo una mail al seguente indirizzo: babyxitter.senigallia@gmail.com