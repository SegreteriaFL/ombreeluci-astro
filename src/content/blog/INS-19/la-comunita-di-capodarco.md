---
title: "La comunità di Capodarco"
date: "1978-03-05"
author: "Lucia Bertolini"
theme: "cluster-0"
cluster_id: 0
slug: "la-comunita-di-capodarco"
lang: it
wp_id: 44464
has_comments: false
tema_code: "T04"
tema_label: "Comunità, accoglienza e inclusione"
categoria_menu: "Comunità"
issue_number: INS-19
id_numero: "INS-19"
numero_rivista: "Insieme"
---
Il nome di Capodarco è già conosciuto da molti di noi; forse è stato solo sentito nominare come indicativo della speranza e della novità che contiene e suggerisce.
Vale dunque la pena di saperne qualcosa di più; ed è per avviare questa conoscenza che vi diamo le notizie che abbiamo raccolto da **don Franco Rubianesi** in una rapida visita al centro di via Lungro.
Prima di tutto Capodarco vuol dire comunità: vuol dire mettersi insieme, essere solidali, non sentirsi e non lasciare soli.

Quando nel Dicembre 1966, nel paese delle Marche che porta questo nome, si formò il primo gruppo, questo era costituito da don Franco Rubianesi, da **una decina di ragazzi e ragazze con diversi tipi di invalidità e con "tante idee bellissime". Erano ragazzi che avevano deciso di uscire dall'isolamento, di imparare - con lo stare insieme - ad accettarsi, per fare una strada di crescita come tutti gli altri ragazzi ed inoltre, di conquistare una propria autonomia attraverso il lavoro (lavori anche minimi, con perline o altro). **La comunità era aperta** a tutti quelli che volevano partecipare alla costruzione di questo progetto: di conseguenza in breve si allargò; il lavoro divenne più consistente sviluppandosi soprattutto in direzione della ceramica dove sapevano fare cose bellissime e furono conosciuti anche all'estero.
Nel 1969 il Servizio civile internazionale arricchì la comunità con i suoi volontari** che venivano da ogni parte del mondo, perfino dall'Asia, dalla Africa, dall'America.
Le persone che abbiamo incontrato ci dicono che furono anni vivi; esaltanti, da cui tutti trassero importanti motivi di spinta, di verifica, di riflessione.
Ora sono nate comunità in diversi posti d'Italia: Udine, Endine (Bg), Lamezia Terme, Sestu (Ca), Fabriano (An), Gubbio e Perugia. Non hanno identica struttura, ma hanno in comune il tipo di rapporto, democratico, teso alla valorizzazione di ognuno, che lega le persone all'interno del gruppo e — fatto specifico e qualificante - l'apertura all'esterno: al quartiere, alla città e soprattutto a chi, per il fatto stesso di essere in condizioni di difficoltà, di debolezza e di inferiorità, tende ad essere piano piano, ma inesorabilmente, emarginato dalla società.
A Roma vi è un gruppo centrale, molto numeroso,** in via Lungro 3, che si avvale di due laboratori bene avviati, di elettronica e di ceramica; ma la tendenza è quella di formare via via comunità più piccole, "centri-famiglia", spesso vere e proprie famiglie formate da ragazzi che si sono conosciuti nella comunità stessa; quando non si è troppo numerosi è più facile approfondire i rapporti interpersonali, affrontare, risolvere o semplicemente vivere le tensioni e i conflitti che inevitabilmente si creano in un tipo di vita così ricca, così tesa verso il futuro, così decisa a non mortificare o schiacciare nessuno, neanche per avere pace e ordine.

I due gruppi di via Lungro sono destinati a diventare, in un prossimo futuro, soprattutto centri sociali con uffici, luoghi di incontro e di riunioni, corsi professionali, terapie aperte al quartiere.
Dal punto di vista economico hanno delle sovvenzioni dal ministero; ma il lavoro è una delle principali fonti di sostentamento: chi vive nella comunità ha a disposizione una medesima somma mensile; diciamo che riceve lo stesso stipendio: quarantacinque, cinquanta mila lire al mese.

Può darsi che le notizie date non siano precise, e ci dispiace.
Quel che ci premeva avvicinare e far conoscere però, è questo spirito che anima tanta gente del nostro tempo. Uno spirito di vita e di speranza in un tempo che non ci deve ingannare quando mostra solo i segni della morte e della disperazione.

*Lucia Bertolini*, 1978