---
title: Dialogo aperto n. 155
date: 2021-08-23
author: Redazione
slug: dialogo-aperto-n-155
lang: it
wp_id: 41266
original_url: "https://www.ombreeluci.it/?p=41266"
cluster_id: 0
has_comments: false
umap_x: 5.086460113525391
umap_y: 7.859628200531006
umap_z: 11.225154876708984
issue_number: OEL-155
id_numero: OEL-155
---
# Una nuova reporter

Ciao, sono Valentina Montanari sorella gemella di Francesca. Per me oggi pomeriggio è stato un pomeriggio bellissimo, ho rivisto gli amici di Fede e Luce! Sono stati due giorni bellissimi sia ieri con l’inaugurazione della barca che oggi [(leggi qui](https://www.ombreeluci.it/2021/un-fiume-lungo-quanto-il-mediterraneo/) ). **Ma oggi pomeriggio è stato un momento molto importante e molto emozionante perché sono stata scelta come reporter di Fede e Luce.** Mi hanno consegnato il tesserino con il mio nome e la mia foto con la scritta “Reporter Fede e Luce Mondovì” e per me è un grande onore visto che è dal 2002 all’incirca che faccio parte della comunità. Adesso sono molto felice e orgogliosa per questo incarico che ho ricevuto. Spero che il covid passi in fretta per poter riabbracciare tutti gli amici di Fede e Luce.

*(Valentina Montanari)*

# Disegni *CarrozzAbili*

Cara redazione, le comunità Condivisione e Sicomoro di Fidenza di recente hanno vissuto un tempo di fragilità e difficoltà. Fortunatamente però abbiamo potuto gioire e congratularci con il nostro amico pittore Alessandro, che grazie al Centro ANFASS Onlus di Massa Carrara, che frequenta giornalmente, ha potuto partecipare alla Manifestazione “CarrozzAbile”. Questo evento ha luogo annualmente a Marina di Carrara ed ha lo scopo di invitare tutti, in particolare gli alunni delle scuole, a sedersi su una carrozzella, per sperimentare i problemi, gli ostacoli, le tante barriere architettoniche con le quali si scontrano quotidianamente le persone con difficoltà di movimento. Purtroppo quest’anno, a causa del COVID la “CarrozzAbile”, ha dovuto cambiare formula. Gli alunni delle scuole sono stati invitati a partecipare con un testo scritto o un elaborato grafico sul tema delle barriere architettoniche. Gli operatori del Centro ANFASS hanno chiesto ad Alessandro se desiderava partecipare all’iniziativa, e lui ha subito accolto l’invito. Il nostro pittore si è ispirato ad un suo amico, che frequenta lo stesso Centro, ha disegnato una sedia speciale e colorata che lo aiuti a muoversi con più facilità e allo stesso tempo che permettesse alla sua educatrice di poterlo aiutare con meno fatica. Inoltre la sedia è così speciale che ha il potere di far sorridere e rendere felice il suo “inquilino”. Il disegno è stato esposto, insieme a tutti quelli degli alunni delle scuole presso un Centro commerciale della provincia. Così Alessandro ha potuto ottenere tante soddisfazioni e le meritate gratificazioni... e noi insieme a lui!

*(Silvia Tamberi)*