---
title: Quei bisogni non ascoltati
date: 2020-10-19
author: Claudio Cinus
slug: quei-bisogni-non-ascoltati
lang: it
wp_id: 22172
original_url: "https://www.ombreeluci.it/?p=22172"
cluster_id: 9
has_comments: false
umap_x: 8.817904472351074
umap_y: 8.478446960449219
umap_z: 2.995978355407715
issue_number: OEL-152
---

Senza l’apparecchio acustico, che si è rotto, la vita della piccola Lu è molto complicata: può comunicare solo col linguaggio dei segni ma è isolata dal mondo. Purtroppo i genitori (due immigrati portoghesi in Gran Bretagna che oltre a lei hanno un figlio più grande e un neonato), non hanno abbastanza soldi per riparalo o sostituirlo. Quando poi sulla schiena di Lu compaiono anche dei misteriosi lividi, i servizi sociali si allertano: la famiglia è ritenuta “a rischio” e lo Stato ritiene di avere l’autorità per intervenire. *Listen* , opera d’esordio di Ana Rocha de Sousa, cerca di mettere in luce le storture e rigidità della legislazione britannica in materia di tutela dei minori. La regista dà voce ai genitori cui vengono sottratti i figli, per i quali si è scelto di non mostrare la storia pregressa, per non condizionare il giudizio dello spettatore, e per i quali si finisce, inevitabilmente, per provare enorme empatia; in contrasto a come fa il sistema dei servizi sociali, che deve prendere rapidamente delle decisioni che potrebbero anche essere sbagliate, partendo da presupposti molto più negativi rispetto a noi spettatori. Il film è breve, quindi lo scontro con la burocrazia è violento e soffocante; sembra la classica battaglia di Davide contro Golia in cui si perde di vista quali azioni debbano essere davvero prioritarie: gli obiettivi sono la tutela e il benessere dei minori, invece scompaiono nelle pieghe della burocrazia. A farne le spese, infatti, è proprio la più debole di tutti, la bambina sorda di cui nessuno, al di fuori della sua famiglia, sembra volersi curare. È interpretata da Maisie Sly, già presente nel cortometraggio premio Oscar *The Silent Child.* Alla Mostra di Venezia il film ha vinto alcuni premi importanti, tra cui quello per la migliore opera prima: la regista, di tutti i vincitori saliti sul palco, è stata la più emozionata, ma soprattutto l’unica che abbia indossato una mascherina trasparente.

# Gli altri film di Venezia 77:

***[Oaza](https://www.ombreeluci.it/2020/recensione-oaza/)*** di Ivan Ikić **[*Listen*](https://www.ombreeluci.it/2020/recensione-listen/)** di Ana Rocha de Sousa ***[The Man Who Sold His Skin](https://www.ombreeluci.it/2020/recensione-the-man-who-sold-his-skin/)*** di Kaouther Ben Hania [***Final Account***](https://www.ombreeluci.it/2020/recensione-final-account/) di Luke Holland [***The Best Is Yet To Come***](https://www.ombreeluci.it/2020/recensione-the-best-is-yet-to-come/) di Wang Jing