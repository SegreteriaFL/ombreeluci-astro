---
title: Come spezzare il circolo
date: 2020-09-02
author: Claudio Cinus
slug: come-spezzare-il-circolo
lang: it
wp_id: 20954
original_url: "https://www.ombreeluci.it/?p=20954"
cluster_id: 6
has_comments: false
umap_x: 8.900052070617676
umap_y: 8.242742538452148
umap_z: 3.308246374130249
issue_number: OEL-152
---

In
Italia lo abbiamo imparato bene: uno dei modi in cui poter affrontare la criminalità organizzata ben radicata nel territorio è affidarsi all’intelligenza e al coraggio di giudici che sappiano capire il contesto in cui operano. Agendo così per indebolire costumi e abitudini che sembrano scolpiti nella pietra e fanno apparire inutile ogni tentativo di progresso sociale. Rientra senz’altro in questa categoria il giudice Roberto Di Bella, presidente del tribunale per i minorenni di Reggio Calabria dal 2011 al 2019. Trovandosi quotidianamente innanzi a delitti terribili commessi da giovani perlopiù legati a famiglie della ‘Ndrangheta, che spesso non avevano altra scelta che seguire le regole imposte dal codice di comportamento malavitoso, Di Bella ha capito che allontanare, prima che commettessero azioni irreparabili, i giovani problematici dalle famiglie a rischio poteva essere una soluzione efficace. Perché in grado di offrire quell’alternativa alla violenza e al crimine che da soli, forse, quei giovani non avrebbero mai cercato. È proprio per seguire da vicino la vita di alcuni dei ragazzi aiutati dal giudice Di Bella che la giovane regista Sophia Luvarà – calabrese di nascita ma emigrata all’estero da molti anni – ha deciso di tornare nella sua terra. Separati dal proprio ambiente familiare, questi giovani sono affidati a una struttura in cui seguono un percorso pensato non solo per educarli alle regole della convivenza civile, ma anche per dare loro un’adeguata formazione culturale. Non è stato facile per Sophia Luvarà riuscire a ottenere subito la complicità di ragazzi cresciuti in una realtà profondamente maschilista: ma la pazienza della regista ha dato buoni frutti. Dal documentario
*Parola d’onore*
(2020) risulta chiaramente il conflitto interiore che stanno vivendo tutti i ragazzi – al di là delle inevitabili goliardie da cameratismo e della naturalezza con cui raccontano azioni ben poco edificanti del loro passato. È un conflitto che li investe interamente, e non tutti avranno la forza di cambiare davvero pelle. Di Bella ha sperimentato in prima persona che sbagliare un giudizio su una carcerazione o una scarcerazione può costare delle vite: per questo i suoi dialoghi con i ragazzi sono i momenti più importanti del film, sono l’arma più potente con cui
*Parola d’onore*
cerca di spiegare come il circolo della criminalità legata alle tradizioni familiari possa essere spezzato.

Iscriviti e ricevila ogni quindici giorni