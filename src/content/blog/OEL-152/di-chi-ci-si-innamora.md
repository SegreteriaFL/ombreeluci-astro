---
title: Di chi ci si innamora?
date: 2020-08-06
author: Claudio Cinus
slug: di-chi-ci-si-innamora
lang: it
wp_id: 20904
original_url: "https://www.ombreeluci.it/?p=20904"
cluster_id: 9
has_comments: false
umap_x: 9.38684368133545
umap_y: 7.640215873718262
umap_z: 2.6718180179595947
issue_number: OEL-152
id_numero: "OEL-152"
numero_rivista: "Ombre e Luci"
---
Come tutti i festival del cinema primaverili, anche il Far East Film Festival di Udine ha dovuto decidere se saltare un’edizione o reinventarsi. Ha vinto la seconda opzione, con l’evento spostato in avanti di due mesi e i film resi disponibili online agli accreditati. In una manifestazione dedicata al cinema popolare dell’estremo oriente, c’è più spazio per prodotti spettacolari o di genere che per i temi sociali, anche se i film più votati dal pubblico – il cinese *Better Days* e il malese *Victim(s)* – trattano entrambi il tema del bullismo, purtroppo diffuso a tutte le latitudini.

Tra le pellicole premiate troviamo anche un’opera presentata in anteprima mondiale, *I weirDO* (2020) di Liao Ming-yi, girata a Taiwan con un iPhone. Ormai non sono più una novità i film ripresi con un telefono, perciò non sorprende la qualità visiva di questa particolare storia romantica in cui sono particolarmente curati i dettagli di luci e scenografie con l’intento di descrivere anche visivamente le caratteristiche dei personaggi.

E paradossalmente, al giorno d’oggi, non sorprende vedere i protagonisti indossare sempre fuori casa la mascherina (la tolgono solo quando parlano, il contrario sarebbe poco cinematografico). Il ragazzo e la ragazza il cui incontro è al centro del film, però, le indossano perché hanno entrambi dei disturbi ossessivo-compulsivi che vincolano rigidamente le rispettive vite. Lei, inoltre, ha un problema alla pelle che le impedisce di uscire spesso di casa.

La fase della conoscenza reciproca e della frequentazione caratterizza la prima parte di *I weirDO* come commedia romantica surreale e divertente, finché il quadro non si allarga – letteralmente – in una seconda parte più seria e riflessiva sul ruolo della malattia all’interno del rapporto sentimentale. Tutto questo si basa però su un assunto piuttosto azzardato, e cioè che – a differenza di tante altre malattie – dai DOP (disturbi ossessivo-compulsivi) si possa guarire dalla sera alla mattina, trovando dentro di sé un interruttore da pigiare per tornare sani.

Nel film il disagio comune è il fattore scatenante del rapporto tra il ragazzo e la ragazza. Ne diventa rapidamente il collante nonché lo spunto di varie scenette gustose in cui, in coppia, provano ad affrontare insieme i problemi semi invalidanti che li caratterizzano. Togliendo questo fattore, rischia di crollare tutto? Ci si innamora di una persona o della sua malattia? In fondo, il paradosso della pellicola è che sembra quasi una variante surreale di ciò che spesso succede nella vita (come raccontato recentemente da Jason DaSilva nel suo [*When We Walk*](https://www.ombreeluci.it/2020/raccontare-la-malattia-in-presa-diretta/) ), quando la presenza costante di una malattia è il principale fattore di rischio in un rapporto tra una persona sana e una persona che non lo è. Nel mondo fasullo di *I weirDO* , in cui la malattia può andare e venire, ci si può innamorare di una persona per via della sua malattia, ma solo finché è condivisa; perché poi si rischia di ricadere nella contrapposizione sano/malato, solo allora si arriva a capire quanto può essere difficile scindere la persona dalla sua patologia e capire il valore reale dei propri sentimenti.

Forse sono questioni solo sfiorate da un’opera a tratti molto divertente, eppure dal retrogusto malinconico, che affronta argomenti seri in una maniera fin troppo schematica. Tuttavia, dietro la patina da paradossale film di coppia, *I weirDO* nasconde temi tutt’altro che banali o scontati sull’amore di chi è ben più che semplicemente strambo.

Iscriviti e ricevila ogni quindici giorni