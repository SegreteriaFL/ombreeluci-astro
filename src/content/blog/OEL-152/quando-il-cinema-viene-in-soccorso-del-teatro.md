---
title: Quando il cinema viene in soccorso del teatro
date: 2020-06-03
author: Claudio Cinus
slug: quando-il-cinema-viene-in-soccorso-del-teatro
lang: it
wp_id: 19365
original_url: "https://www.ombreeluci.it/?p=19365"
cluster_id: 12
has_comments: false
umap_x: 8.845921516418457
umap_y: 8.233014106750488
umap_z: 3.611001968383789
issue_number: OEL-152
---

Neppure le restrizioni causate dalla pandemia hanno potuto fermare la forza creativa di Dario D’Ambrosi, impegnato da anni col suo Teatro Patologico a coniugare percorsi artistici e terapeutici di persone con disabilità mentali. Impossibilitato a svolgere l’attività teatrale, è riuscito a traslocare interamente online il suo 11° Festival del Cinema Patologico, votato al cinema che lavora sul disagio mentale e sull’emarginazione sociale.

Diviso in due sezioni, lungometraggi e cortometraggi tutti visionabili su YouTube, il Festival aveva un solo vero lungometraggio in concorso. Si tratta di *Affittasi vita* di Stefano Usardi, vincitore del premio assegnato dagli attori della Compagnia Stabile del Teatro Patologico e dagli allievi del corso universitario di “Teatro Integrato dell’Emozione”. Il film narra la vicenda di un pittore in crisi artistica e personale che ritrova slancio e voglia di vivere grazie a una combriccola di personaggi marginali e stravaganti, dei quali il regista ha tratteggiato i caratteri badando più alla fantasia che alla verosimiglianza.

La sezione dei cortometraggi è stata vinta dai registi Christian Filippi, Alessandro Rotili, Valerio Martinoli, Roberto Falessi con *Coffee Break* , prodotto nell’ambito del progetto europeo HERO che sostiene lo sviluppo di un’edilizia residenziale e sociale a favore di cittadini con disturbi mentali. Questo breve lavoro ruota attorno all’idea tipicamente italiana che sapersi preparare un caffè sia la prima vera azione indipendente ottenuta andando a vivere da soli: piuttosto didascalico a causa delle chiare necessità divulgative il senso profondo del film, più che nelle parole, si può trovare nello sguardo rasserenato di una madre e nel sorriso entusiasta di suo figlio, su cui si chiudono le immagini.

Sempre di questa serie di cortometraggi (e sempre dagli stessi registi) fa parte anche *Rockbeat* , che ha vinto il Premio Patologico per i film su integrazione e disabilità. Il corto inizia come un finto documentario in cui una coppia espone a favore di telecamera i problemi col vicino: il corto, che parte come il racconto di una banale e fastidiosa bega condominiale, assume tutt’altro senso quando i protagonisti raccontano di avere scoperto il perché di certi comportamenti apparentemente molesti in un altro appartamento. In pochi minuti e con una certa ironia si mostra quanto sia facile giudicare gli altri senza conoscerli e quante sorprese nasconda invece la scoperta dell’altro, una volta note le sue ragioni e il suo percorso.

Iscriviti e ricevila ogni quindici giorni