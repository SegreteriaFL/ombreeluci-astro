---
title: Diario di una scuola media della Zisa
date: 2020-09-03
author: Claudio Cinus
slug: diario-di-una-scuola-media-della-zisa
lang: it
wp_id: 20947
original_url: "https://www.ombreeluci.it/?p=20947"
cluster_id: 9
has_comments: false
umap_x: 6.831605434417725
umap_y: 7.1632890701293945
umap_z: 7.297191619873047
issue_number: OEL-152
---

Il diario di un maestro contemporaneo, ma soprattutto dei suoi allievi: è questo *La nostra strada* (2019), girato da Pierfrancesco Li Donni a Palermo in una scuola media del quartiere Zisa.

La scuola media – che in realtà oggi si chiama scuola secondaria di primo grado – si conclude al terzo anno con l'esame, che un tempo era anche considerato il limite dell'istruzione obbligatoria, il momento oltre il quale chi non aveva valide alternative poteva iniziare a lavorare. Oggi che l'obbligo scolastico termina più avanti, quell'ultimo anno di scuola non dovrebbe essere l'ultimo in assoluto e i ragazzi dovrebbero poter ragionare su quale strada intraprendere una volta superato l'esame. Per molti di loro, però, la strada non è metaforica, è il luogo dove trascorrono la maggior parte del tempo della spensieratezza. Ma è anche la via di fuga verso una presunta libertà dalle costrizioni educative.

Il professor Mannara è paziente ed empatico, affronta senza rassegnazione ma anzi con una certa creatività il difficile compito di formare ragazzi che non danno alcun peso alla cultura: mentre si confronta coi suoi studenti, però, Mannara sta soprattutto affrontando un contesto sociale in cui l'abbandono scolastico appare uno sbocco inevitabile e senza credibili alternative. In quel rione disagiato non vediamo criminalità o violenza, non vediamo famiglie assenti od oppressive: i ragazzi accettano di farsi riprendere nel quotidiano e la loro spontanea immaturità vorrebbe illuderci che sono perfettamente consapevoli delle conseguenze delle scelte. Gli adulti capaci di fare da guida ci sono, ma la loro influenza è pesantemente limitata da un contesto che non favorisce affatto l'investimento formativo sul futuro. Che dà importanza solo a un presente che inevitabilmente si cristallizza.

Qualche alunno seguirà i consigli del professore, qualcuno no, ma per un po’ continueranno tutti a condividere la stessa strada, lo stesso quartiere, finché la gioventù terminerà e con essa tutte le opportunità che i protagonisti potrebbero ancora cogliere.

Presentato come *work in progress* nella sezione Alice nella Città dell'ultima Festa del Cinema di Roma, *La nostra strada* ha vinto la sezione italiana del Biografilm Festival e ora tenterà di affrontare una complicata distribuzione in un periodo in cui quasi tutti i cinema e gli eventi culturali sono ancora fermi.

Iscriviti e ricevila ogni quindici giorni