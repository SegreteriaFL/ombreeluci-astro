---
title: Newsletter n.7 - La sedia e lo studio
date: 2020-01-10
author: Redazione
slug: newsletter-n7-la-sedia-e-lo-studio
lang: it
wp_id: 16572
original_url: "https://www.ombreeluci.it/?p=16572"
cluster_id: 8
has_comments: false
umap_x: 8.101373672485352
umap_y: 12.002132415771484
umap_z: 11.10884952545166
issue_number: OEL-152
---

*7 Febbraio 2020*

Immagine di copertina: Denise Turu da Who Is My Neighbor? (Flyaway Books 2019)

## La sedia e lo studio

«Quando perdiamo il diritto di essere differenti, perdiamo il privilegio di essere liberi»: una sedia ha brillato nel discorso di fine anno del presidente della Repubblica Sergio Mattarella. Una sedia donatagli dalla locanda sociale Centimetro Zero, attiva da 4 anni nelle Marche, e su cui i ragazzi con diverse disabilità che vi lavorano hanno dipinto la celebre frase di Charles Hughes. Questo manifesto contro il conformismo è un augurio bellissimo per il 2020 appena iniziato, che vogliamo salutare regalandovi [un breve video](https://ombreeluci.us17.list-manage.com/track/click?u=00c5dad63480d9601563b5692&id=a8dbe35711&e=7dc4bbbcdf) – inedito! – di Jean Vanier, girato nel gennaio del 2012 nel suo studio a Trosly.

Parole che ci illuminano e incoraggiano mentre – tra difficoltà e speranza, giorni e notti – procediamo per la via su ciottoli colorati. Quei ciottoli che i ragazzi del laboratorio calcografico del Chicco di Ciampino hanno disegnato sul [loro calendario del 2020](https://ombreeluci.us17.list-manage.com/track/click?u=00c5dad63480d9601563b5692&id=0280231416&e=7dc4bbbcdf) .

«Il mio cuore è gonfio di gratitudine»: così, in [una lettera](https://www.ombreeluci.it/2003/gennaio-2003-trosly/) scritta ormai 16 anni fa, Jean Vanier augurava buon anno alle comunità dell’Arca e di Fede e Luce, che lui – nella sua incredibile capacità di restituire complessità a ciò che il mondo tendeva (e tende) sempre a schiacciare su un unico e limitante binario – riconosceva invece essere, al contempo e insieme, fragili e solide. È quello stesso Vanier che il padre della nostra blogger e rubrichista di punta non ha ancora smesso di ringraziare (come lui stesso [ha raccontato](http://www.osservatoreromano.va/it/news/consigli-una-figlia) ) per i consigli che gli rivolse quando la bambina aveva solo pochi mesi: «Fidati, buttati, non aver paura e cerca di essere degno di Benedetta, perché ogni volta che dirai l’Ave Maria la nominerai per forza. E scoprirai che sei tu ad aver bisogno di lei, più di quanto lei avrà mai bisogno di te».

Fino a qualche mese fa oggetto di proiezioni e dibattiti in Francia, è ora disponibile anche in dvd il film Jean Vanier, [Le sacrament de la tendresse](https://www.ombreeluci.it/2020/jean-vanier-le-sacrament-de-la-tendresse) , che Cristina Tersigni recensisce per noi. Seppur sottotitolato ancora solo in lingua francese, consente comunque un nuovo, commovente incontro con il fondatore dell’Arca, morto il 7 maggio 2019, insieme all’occasione di vedere realizzata quella tenerezza, di cui tanto ha parlato, nella sua lunga e feconda vita.

Aprendo una parentesi al nostro Speciale sul [Cinema e disabilità](https://www.ombreeluci.it/2019/speciale-cinema-e-disabilita) sui film dedicati alla disabilità, che riprenderà nella prossima newsletter, Matteo Cinti ha scritto per noi [una riflessione sulle serie tv](https://www.ombreeluci.it/2020/lanno-della-disabilita-nelle-serie-tv) con protagoniste persone con disabilità, nel 2019 rappresentate – dagli Stati Uniti all'Italia – in modo particolarmente complesso, senza cadere in facili stereotipi.

---

### [Il blog di Benedetta](https://www.ombreeluci.it/il-blog-di-benedetta/)

[**Al compleanno di Papa Francesco**](https://www.ombreeluci.it/2020/al-compleanno-di-papa-francesco/)

Papa Francesco mi ha invitata alla festa del suo compleanno e io ci sono andata. Di corsa. Sono stata molto contenta che mi ha invitata e l’ho detto anche a lui. [Continua a leggere...](https://www.ombreeluci.it/2020/al-compleanno-di-papa-francesco/)

---

### Agenda

**Udine** - Sabato 11 e domenica 12 gennaio 2020, weekend di laboratori e talk sull’arte come strumento di trasformazione sociale dal titolo "La paura di essere fuori. [La paura dell'Altro, la paura delle Periferie, la paura dell'Esclusione"](http://www.infohandicap.org/shared/files/2020/WEEKEND_ARTE_SOCIALE_INVASIONICREATIVE.pdf) .

**Siena** - Prosegue il progetto pilota promosso da Regione Toscana dei Musei per l'Alzheimer. Il [prossimo appuntamento](https://www.regione.toscana.it/-/complesso-museale-santa-maria-della-scala-per-l-alzheimer) è nel complesso museale di Santa Maria della Scala, il 24 gennaio.

**Milano** - All'Università degli Studi di Milano, un convegno vuole far luce sull'ingarbugliata questione della riforma del Terzo Settore. Il 28 gennaio alle 16, [info e iscrizioni qui](https://www.secondowelfare.it/news/riforma-del-terzo-settore-uscire-dal-guado.html) .

### Vita Fede e Luce

Una delegazione della provincia di Un Fiume di Pace è volata fino in Terra Santa per due giornate di formazione, il 3 e il 4 gennaio. L'incontro era intitolato “Li chiamò a sé” e si è svolto proprio accanto alla Basilica dell'Annunciazione di Nazareth: [ecco le foto](https://www.fedeeluce.it/2020/01/07/li-chiamo-a-se) !

Per altre notizie seguici su [Facebook](https://www.facebook.com/OmbreeLuciRivista) e su [Twitter](https://twitter.com/Ombre_Luci) .

**Numeri passati Iscriviti e ricevila ogni quindici giorni **