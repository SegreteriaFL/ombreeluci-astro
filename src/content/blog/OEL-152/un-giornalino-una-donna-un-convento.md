---
title: Un giornalino, una donna, un convento
date: 2020-09-16
author: Manuela Bartesaghi
slug: un-giornalino-una-donna-un-convento
lang: it
wp_id: 21625
original_url: "https://www.ombreeluci.it/?p=21625"
cluster_id: 2
has_comments: false
umap_x: 6.887350559234619
umap_y: 7.180418014526367
umap_z: 12.222344398498535
issue_number: OEL-152
id_numero: "OEL-152"
numero_rivista: "Ombre e Luci"
---
Mi chiedete di cercare nella scatola dei ricordi qualcosa che riguardi gli albori di *Insieme* . Ma sono passati più di 40 anni, cioè il tempo che dall’essere mamma va all’essere nonna, (se non bisnonna!) Però ci sono sensazioni che ritornano e aiutano: il rumore dei passi sulle scale del Nazareth per arrivare fino al mezzanino, luogo concesso al gruppo nascente di [Fede e Luce](fedeeluce.it) , il “profumo” dell’inchiostro del ciclostile misto a quello della pizza al taglio della merenda, il suono della campana che con rintocchi personalizzati cercava le suore, i tonfi del pallone ritmati da chi, in giardino, si allenava per la partita di basket. A mezza via, tra il piano terra e il primo piano. È questa l’atmosfera in cui è nato *Insieme* , che non aveva la pretesa di essere un vero e proprio giornalino, ma piuttosto uno strumento agile e semplice per tessere i legami tra chi iniziava a vivere l’avventura di Fede e Luce. Era fatto di racconti, di cose concrete, di quel dire "è possibile" là dove la paura o il pregiudizio attorno alla disabilità toglievano il coraggio al passo da fare. Basato sulla condivisione, sulla necessità di uscire dal proprio buco e di finirla con il piangersi addosso. Niente retorica. Zitti i soloni. Ha raccolto il vissuto di tanti, piccoli e grandi. Ha dato voce ai particolari, che a volte dicono più dell’insieme. Ricordo di aver chiesto a due bambini che cosa ricordavano del primo pellegrinaggio a Lourdes: un treno lungo lungo, tanta gente, ma soprattutto Nanni che la sera passava in tutte le carrozze con un carrello e gridava: “Brodo, brodo!” Già, dopo una giornata in treno e prima di dormire nelle cuccette, cosa c’è di meglio se non un buon brodo caldo? E *Insieme* raccontava anche del brodo. Dietro le quinte di questo giornalino c’era una donna che, senza apparire più di tanto, ha avuto un grande ruolo: Annarella. Suora di Nazareth, chiamata poi “la nonna” da un ragazzo di Fede e Luce e diventata “la nonna” per tutti e di tutti, era colei che preparava le matrici di *Insieme* e non certo con la macchina da scrivere elettrica, ma con una vecchia Olivetti sulla quale bisognava pigiare bene i tasti per forare la velina che poi avrebbe lasciato trasparire l’inchiostro (informazione per i nativi digitali che non hanno conosciuto gli albori del ciclostile…). La nonna mediava anche i nostri misfatti quando occupavamo il mezzanino con le riunioni di 'redazione' di *Insieme* , senza badare troppo all'orario e al vociare. Una donna (non certo lo stereotipo della 'suora') che con la sua sola presenza rendeva credibile il vangelo. Poche parole. Qualche parolaccia, quando ci voleva. Molte benedizioni. E quel perenne sorriso. E quel legame trinitario (Mariangela, Italia, Annarella), che testimoniava l'inversione delle parti, o la continuità della vita. Mariangela e Italia erano state sue alunne. Poi lei stessa si era messa al servizio dell'impresa (apparentemente impossibile) delle sue ex alunne. Con molta umiltà. Ha passato giorni interi a litigare con il vecchio Getstetner (ciclostile) che a volte esagerava con l’inchiostro, con i fogli di carta che si inceppavano, con le pagine spaiate difficili da assemblare. Ma, finite le litigate, il giornalino era pronto. E ancora, forse non a caso *Insieme* è nato al Nazareth. È stato *contaminato* dal valore del luogo: il Nazareth di Roma. Dove piccolo è bello. Dove l'apparente assurdità di una famiglia fuori dal comune (Maria, Gesù e Giuseppe, che guarda caso è il claim della congregazione) diventa scuola di umiltà e di normalità. E luogo di insieme. Non solo il titolo del giornalino. Ma una realtà tangibile, dove la diversità è un valore, il fare insieme è stile di vita quotidiana. Luogo dove anche l'assurdo dell'handicap, della debolezza e della diversità, diventa trama e ordito per una vera umanità.

Iscriviti e ricevila ogni quindici giorni