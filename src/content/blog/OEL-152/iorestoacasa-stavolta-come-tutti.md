---
title: #IoRestoACasa, stavolta come tutti
date: 2020-03-19
author: Lucina Spaccia
slug: iorestoacasa-stavolta-come-tutti
lang: it
wp_id: 16884
original_url: "https://www.ombreeluci.it/?p=16884"
cluster_id: 0
has_comments: false
umap_x: 6.4969096183776855
umap_y: 5.965297698974609
umap_z: 9.249025344848633
issue_number: OEL-152
id_numero: "OEL-152"
numero_rivista: "Ombre e Luci"
---
È
tempo sospeso, tempo diverso, tempo vuoto, tempo nuovo… tempo, comunque. Ci vuole tempo, attenzione, pazienza in queste settimane della serie
**#iorestoacasa**
. Qualcuno all’inizio ha scalpitato, qualcun altro sbuffato, alcuni sottovalutato… poi una sorta di coscienza comune ha fatto rientrare tutti nei ranghi.
**#iorestoacasa**
vince.
**#iorestoacasa**
ci rende più solidali e forse più uguali. Per molti un esercizio nuovo: condivisione, collaborazione, creatività, lentezza, rispetto, pazienza ma anche noia e solitudine. Per altri un’espansione del quotidiano. Forse chi vive in compagnia della disabilità è già allenato al nuovo esercizio e potrebbe pesargli di meno. Allenato alla pazienza, alla lentezza, alla collaborazione, alla solitudine, ad una dimensione diversa del tempo fin dall’inizio dell’avventura con la disabilità. Per credere che “andrà tutto bene” in una storia di disabilità, bisogna avere un’idea personale di “bene”. Non coincide con un modello, ma con la realizzazione della persona, oltre le sue gambe, i suoi occhi, il suo cervello, la sua disabilità, insomma. E per arrivarci ci vogliono tempi biblici di pazienza, attenzione, collaborazione, creatività, fatica, dolore e solitudine.
**#iorestoacasa**
con mia figlia disabile significa inventare e resettare una volta in più il quotidiano. Stavolta per il bene di tutti. Significa giustificare con parole semplici, ma chiare, perché è chiuso il Centro, la piscina, la scuola di musica, la chiesa, perché non può vedersi con l’amica del martedì e perché non c’è il weekend con gli amici. Significa far capire che non può incontrare la sorella e la nipotina, le cugine, gli affetti di sempre, ma poi porgere il piatto più appetibile: stiamo insieme a casa a suonare, sentire musica, inventare storie e registrarle senza orari e scadenze. Tenere il filo della serenità con una mano e con l'altra impastare la pizza o la crostata, godendo del profumo che esce dal forno. Inventarsi una merenda sul balcone come fossimo in vacanza e partecipare agli appuntamenti del FlashMob suonando con la tastiera sulla terrazza, aspettare un appuntamento telefonico e mandare qualche audio su WhatsApp. Riempire un tempo lento con piccole aspettative appetibili mantenendo i nervi saldi e attingendo ad un pozzo di pazienza che si spera non si esaurisca mai. E poi gratificare il suo impegno, la sua consapevolezza, la sua innata capacità di saper reagire in modo sorprendente a situazioni inaspettate.
**#iorestoacasa**
, anzi, noi restiamo a casa con nostra figlia disabile. Perché, una volta in più, quest’avventura si condivide, si vive insieme, si sostiene in tandem. È vero, un po’ siamo allenati, un po’ fiduciosi che questo tempo sospeso, diverso e strano possa essere anche una buona occasione, per tutti, per andare al cuore dei valori e delle relazioni e modificare lo stile di vita.
**#iorestoacasa**
, stavolta come tutti.

Iscriviti e ricevila ogni quindici giorni

##### Con meno di 2 caffè al mese puoi contribuire a sostenere un anno di redazione e stampa di Ombre e Luci.