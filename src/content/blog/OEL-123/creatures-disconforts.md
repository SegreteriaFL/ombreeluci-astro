---
title: Creatures Disconforts
date: 2013-09-13
author: Giulia Galeotti
slug: creatures-disconforts
lang: it
wp_id: 37863
original_url: "https://www.ombreeluci.it/?p=37863"
cluster_id: 0
has_comments: false
umap_x: 3.4221038818359375
umap_y: 10.432456016540527
umap_z: 8.579248428344727
issue_number: OEL-123
id_numero: "OEL-123"
numero_rivista: "Ombre e Luci"
---
I
n spiaggia, Viola quest’estate si è fatta una nuova amichetta, Giulia. Hanno sguazzato in acqua e giocato sul bagnasciuga per giorni le due bambine, mentre le mamme chiacchieravano sulle sdraio, all’ombra. Un giorno – avvicinandosi non vista all’ombrellone per prendere il secchiello verde – Viola ha sentito la sua mamma raccontare all’altra una storia terribile: dalla Gran Bretagna, si è ormai diffusa una moda triste e pericolosa: per non rendere immediatamente visibile la disabilità, alcuni genitori sottopongono i figli a interventi di chirurgia estetica. Viola, del resto, ormai l’ha capito: seppure ai suoi occhi dovrebbero essere particolarmente aiutati (non siamo tutti più affettuosi con il gattino che resta indietro?), i bimbi disabili sono invece maggiormente vittime di violenze e abusi, rifiutati, insultati e nascosti. Viola ha già deciso come aiuterà, nel suo piccolo, i compagni di scuola. Attraverso un cartone animato perché le persone, che non sanno guardare, devono essere educate a vedere. I suoi personaggi preferiti sono Roxy the Rabbit, conigliotta in carrozzina e civettuola (con tanto di occhioni sgranati e fiocco lilla a pois bianchi) e l’attempata porcospina Peg the Hedgehog che, con perfetto accento british (plaid e tazza di tè inclusi) si indigna per come la gente, vedendoti seduta a forza, dia per scontato che la disabilità ti abbia colpito anche il cervello. E ancora Flash the Sausage Dog (il bassotto che al posto delle zampe posteriori ha un carrellino), Tim the Tortoise (privo di una gamba, si sposta con le stampelle) o Callum the Chameleon, il camaleonte cieco guidato da una coccinellina al guinzaglio. Sono questi solo alcuni dei personaggi che compongono l’allegra, disabile e combattiva brigata della mini serie di cartoni inglesi,
*Creatures Disconforts*
(nome che fa il verso al cartone, popolarissimo dei primi anni Novanta,
*Creature Conforts*
, ambientato in uno zoo). Denuncia molto divertente, mai pesante e curata nei minimi dettagli, questi cartoni rivelano, semplicemente, ai piccoli spettatori che la disabilità non è altro, non è diversa, ma fa naturalmente parte della vita. Li farò vedere ai miei compagni di classe – pensa, sorridendo, Viola – magari durante le ore di inglese. Peccato non li abbiamo visti i gentiori dei bimbi fatti operare, aggiunge poi un po’ mesta tra sé e sé. A Mimosa piaceranno di sicuro!
*Giulia Galeotti*
, 2013