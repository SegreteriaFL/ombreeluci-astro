---
title: La sfida di rileggere le scene del cinema
date: 2020-05-07
author: Matteo Cinti
slug: la-sfida-di-rileggere-le-scene-del-cinema
lang: en
wp_id: 18201
original_url: "https://www.ombreeluci.it/?p=18201"
cluster_id: 9
has_comments: false
umap_x: 8.795247077941895
umap_y: 8.274072647094727
umap_z: 3.301025152206421
issue_number: OEL-150
id_numero: OEL-150
---
Che il sesso sia argomento di dibattito a Ombre e Luci lo sappiamo bene, ancor più quando si va a fondo nelle dinamiche affettive delle persone con disabilità. Emerge spesso la convinzione che una disabilità fisica o cognitiva non possa convivere con l’erotismo e il desiderio, come se le persone con disabilità fossero asessuate o asessuali. Armanda Salvucci, presidente dell’Associazione “Nessuno Tocchi Mario”, ha ideato [*Sensuability*](https://sensuability.it/) (crasi di *sensuality* e *disability* ) proprio con l’intento di sfatare questo mito e di provare a superare certi stereotipi attraverso le arti.

Nato nel 2017, il progetto parte da un cortometraggio e da una raccolta fondi per la realizzazione di un film. Si è poi evoluto in un concorso di fumetti, iniziativa che ha coinvolto decine di artisti esordienti provenienti da tutta Italia, ma anche nomi illustri come Milo Manara, Daniel Cuello, Frida Castelli e Fabio Magnasciutti.

A oggi, due sono state le esposizioni aperte al pubblico, a luglio del 2019 e a febbraio del 2020, entrambe alla Casa del Cinema di Roma, con il patrocinio del Comune di Roma e della Regione Lazio.

Per questa seconda mostra dal tema “Francamente me ne infischio”, gli artisti hanno rivisitato alcuni dei film più famosi, da *Basic Instinct* a *Titanic* , passando per *Chiamami col tuo nome* e *Ghost* , mostrando come potrebbero essere alcune delle scene cult se interpretate da persone con disabilità. Il risultato è ironico, irriverente ma anche sorprendentemente naturale. Non c’è quel corto circuito che ci si potrebbe aspettare dalla collisione di due sfere così complesse come la sessualità e la disabilità. Alcune opere appariranno di certo sfrontate ma proprio per questo efficaci, tanto da invitare a un’ampia riflessione sui pregiudizi dell’una e dell’altra realtà.

In questo senso, l’esperimento di Armanda Salvucci si può dire riuscito. Peccato solo per lo spazio un po’ sacrificato della Casa del Cinema, che toglie il giusto respiro a quella che è stata un’iniziativa artistica tra le più interessanti degli ultimi tempi in tema di disabilità.

Ciò che è importante – parafrasando le parole dell’ideatrice – non è dare risposte univoche, ma sollecitare domande su una realtà molte volte incompresa, perché considerata distante e scomoda. Bisogna impegnarsi ancora per accorciare queste distanze e il progetto *Sensuability* (che proseguirà in altre sedi e contesti) sembra all’altezza del compito.

Iscriviti e ricevila ogni quindici giorni