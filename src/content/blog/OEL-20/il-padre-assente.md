---
title: Il padre assente
date: 1987-12-30
author: Redazione
slug: il-padre-assente
lang: it
wp_id: 6357
original_url: "https://www.ombreeluci.it/?p=6357"
cluster_id: 14
has_comments: false
tags:
  - separazione-genitori
  - mamma
umap_x: 4.457815647125244
umap_y: 8.862866401672363
umap_z: 7.4863362312316895
issue_number: OEL-20
id_numero: "OEL-20"
numero_rivista: "Ombre e Luci"
---
A volte poi il padre è assente. Ci sono due modi di essere assente.
**Il primo**
è quando il padre lascia la casa per andare a vivere altrove. Diceva un medico il quale ha dedicato la sua vita al mondo dei bambini con difficoltà, che quando nasce un bambino con disabilità, tra i genitori i rapporti inevitabilmente si modificano. L’intesa può diventare più profonda, quando intesa c’è già. Ma quando questa non è forte, finisce con l’incrinarsi definitivamente e spesso avviene che il padre lasci la famiglia. Taluni sostengono che una parte della responsabilità dell'abbandono è da attribuirsi anche alle madri le quali — colme di dolore e assorbite dal bambino — non trovano più il tempo o la forza per occuparsi del marito, almeno non come nei tempi precedenti alla nascita. Sarà.
**Personalmente ritengo che il padre si allontana perché non regge il ritmo diverso che subisce la vita della famiglia e preferisce evadere da una realtà difficile**
. In fondo la ragione vera è che il padre non sempre accetta un figlio nato... così. Forse per la madre è più facile: la necessità di proteggere il figlio da subito e continuativamente, crea fin dai primi giorni un legame fortissimo che resiste a tutto. Quel bambino piccolo piccolo con tanti problemi e tante difficoltà ha bisogno che tu ti occupi di lui praticamente sempre. Piange e non sai perché. O resta stranamente silenzioso e non sai perché. Si muove troppo e non sai perché. O resta immobile e non sai perché. Perché... perché... perché...? Ma è tuo figlio, è li e tu lo ami. Non puoi fare ameno di amarlo.
**L’altro modo di essere assente**
è quando il padre continua a vivere in casa ma è come se non ci fosse, come se i problemi del figlio non lo riguardassero. Ricordo nella mia personale esperienza ormai lontana una domenica in cui avevo avuto voglia di una doccia a metà mattina. Tutte noi mamme di bambini con difficoltà sappiamo benissimo come, soprattutto nei primi anni, taluni «lussi» quali leggere una pagina di giornale, scrivere una lettera o anche fare una doccia, sono riservati alle ore della notte o dell’alba, quando i piccoli dormono.Ma quella domenica mattina mia figlia era sul tappeto del soggiorno, tranquilla, circondata da giocattoli ed avevo chiesto a suo padre seduto lì vicino a leggere il giornale, di farle dieci minuti di compagnia. Al termine della doccia, aprendo la porta del bagno, trovai mia figlia seduta in terra davanti alla porta — dove era arrivata camminando a carponi — immobile e silenziosa, sola e con gli occhi tristi. Come una mendicante lasciata fuori e ignorata. Suo padre non si era accorto di nulla. Ancora oggi a distanza di tanti anni, in presenza di una situazione della mia figliola migliorata a tal punto da non essere nemmeno paragonabile a quella di allora, ancora oggi io... «preferisco» fare la doccia di notte oppure all’alba. Personalmente ho avuto modo di conoscere entrambi i modi di assenza del padre, prima in casa e poi fuori. Ovviamente nessuno dei due è facile. Però, a mio avviso, è preferibile l’assenza totale. La situazione è più chiara, trasparente e senza più illusioni ci si può organizzare su basi realistiche. Certo non è semplice fare, come si è soliti dire, da padre e da madre.
**Manca soprattutto la possibilità di confrontarsi, di consigliarsi, di discutere**
. Si deve decidere tutto da soli. La responsabilità è enorme, la paura anche. Ed è dura. Però se non ci si scoraggia, se non ci si lascia andare, se si stringono i denti e si resiste, allora si riesce ad andare avanti. E quel figlio, il quale continua ad essere fonte d’amore e più che mai rappresenta ragione di vita, quel figlio diventa anche motivo di gioia profonda.
*- E.C.*
, 1987 Questo articolo è tratto da
[Ombre e Luci n.20, 1987](http://www.ombreeluci.it/project/numero-20-e-il-padre/)

#### Editoriale

[Basta poco per non farci sentire soli](#)
di
*Mariangela Bertolini*

#### Dossier: Il ruolo del padre

[Sono il papà di Francesca...](#)
di
*Antonio*
[Il padre assente](#)
di
*E. C.*
[Quanti sanno...?](#)
di
*Paolo Bertolini*
[Atteso a braccia: aperte domande al dr. Odile Réthoré](#)
[Umili gesti che sono tutta una vita](#)
[di *Anna Cece*](#)

#### Altri articoli

[Il Chicco — (casa-famiglia dell'Arche)](#)
di
*Anna Cece*
[Che cosa è l'Arche](#)

#### Rubriche

[Dialogo aperto](#)
[Vita di Fede e Luce](#)

#### Libri

[Handicap e comunità cristiana](#)
di
*Renato Rondini*
[A nome di tutti i miei](#)
di
*Jean-Pierre Goetghebeur*