---
title: "Nella stessa barca: Quando l'handicap mentale entra in famiglia - Recensione libro"
date: 2002-03-08
author: Antonella Bulgheroni
slug: nella-stessa-barca-quando-lhandicap-mentale-entra-in-famiglia-recensione-libro
wp_id: 23771
original_url: "https://www.ombreeluci.it/?p=23771"
cluster_id: 6
has_comments: false
umap_x: 7.6401753425598145
umap_y: 10.45572566986084
umap_z: 5.821763515472412
---

Nella stessa barca - Quando l'handicap mentale entra in famiglia Autori vari - Edizioni Ancora, 2002, p. 153

Ho letto “Nella stessa barca” d’un fiato, non potevo staccarmene. Premetto che **non conoscevo la vasta e pluriennale produzione di “Ombre e Luci”** da cui il libro è stato tratto con evidente acume e gusto nella scelta dei brani. **Il testo è composto di brevi affreschi biografici** , stesi con una scrittura piana e avvincente da autori che propongono la loro esperienza di vita con dolcezza, lievità e consapevole profondità al tempo stesso.

**Ne emergono vari personaggi** : sono ragazzi con handicap, genitori, fratelli e sorelle, nonni, amici e compagni, presenti con le loro vicende colte in momenti di sorprendente intensità. È un libro sulle relazioni umane come tali, riguarda ciascuno di noi, ci costringe a guardarci dentro.

**Ci racconta come si sta “dentro” una relazione** , pur con tutte le tentazioni di fuga; ci comunica Fesperienza dell’incontro con la nostra e l’altrui incompiutezza. Ci trasmette la melanconica consapevolezza degli stalli e la possibilità della evoluzione nei rapporti, ci parla di fiducia nelle nostre capacità e.. .di speranza.

**La scoperta della reale possibilità della speranza è un evento che arriva al lettore come messaggio che rianima** , in qualunque momento della nostra esperienza di vita ci troviamo. È forse questa la “bellezza” di cui parla Jean Vanier nel prologo al libro? Siamo coinvolti dai racconti, resi spesso con un crescendo narrativo che ci avvicina alle tensioni della realtà quotidiana, alla verità di gesti che al cuore attento appaiono come una scoperta, una novità da cui nasce il cambiamento.

Ci dicono che esso è sempre possibile: è un invito per ciascuno di noi. E allora l’invito ci appare come una strada sulla quale siamo incamminati insieme... e possiamo infine anche essere felici. E possiamo commuoverci assistendo al ballo di Viviana o osservando il ragazzo finalmente “lì nel mezzo” tra gli altri, dopo tanta solitudine.

**Non è un libro scritto da esperti e questo è uno dei suoi pregi** perché ci dice come fare della nostra presenza nella relazione una “esperienza”. Essa può essere una manna nell’attualità di Fede e Luce ogni volta che avvertiamo il bisogno di chiarire il fondamento della nostra amicizia e il suo possibile futuro. E un augurio vitale per tutti.

- *Antonella Bulgheroni* , 2002