---
title: La luce danza irrequieta – Recensione
date: 2023-08-17
author: Giulia Galeotti
slug: la-luce-danza-irrequieta-recensione
wp_id: 40977
original_url: "https://www.ombreeluci.it/?p=40977"
cluster_id: 6
has_comments: false
umap_x: 8.019997596740723
umap_y: 11.589978218078613
umap_z: 5.0149359703063965
issue_number: OEL-164
---

Il19 novembre 1943 la quarantenne Carla Simons, scrittrice e traduttrice olandese di origine ebraica, viene uccisa ad Auschwitz. Da poco uscito in italiano, il suo diario (1942-1943) è un soffio radicale. Non c’è odio nelle pagine di questa donna che ha la forza, il cuore e l’intelligenza di resistere all’orrore che piano piano la avviluppa. **Non ci sono né durezza né rancore in questa osservatrice acuta, capace di vedere perfettamente dentro gli avvenimenti.** Tra la cronaca di un quotidiano sempre meno umano («Ogni volta pensiamo potrebbe essere peggio, i limiti non sono ancora stati superati»); tra il rapporto con la natura, il dolore e la speranza dei bambini; tra domande grandi, grandissime (si cambia o si resta uguali?; si potrà perdonare, una volta che tutto questo orrore sarà finito?); tra varie forme di disabilità (dall’amico non vedente all’irruzione dell’ [Operazione T4](https://www.ombreeluci.it/aktion-t4-sterminio-persone-disabilita/) ), anche nella certezza della fine Simons sceglie di non rispondere mai al male con il male. Perché porterebbe solo a decuplicarlo.

 ### La luce danza irrequieta **Autore** : Carla Simons **Traduzione:** Francesca Barresi ** Editore:** Edizioni di Storia e Letteratura **Pubblicato:** 2023 **Pagine:** 128 **Prezzo:** 18€ **ISBN:** 9788893597418