---
title: E questo è niente – Recensione
date: 2021-08-23
author: Giulia Galeotti
slug: e-questo-niente-recensione
wp_id: 41226
original_url: "https://www.ombreeluci.it/?p=41226"
cluster_id: 6
has_comments: false
umap_x: 7.660332679748535
umap_y: 11.164301872253418
umap_z: 5.186237812042236
issue_number: OEL-156
---

Ma chi ha scelto l’ottica da cui guardare le cose? **Chi ha definito cosa sia normale e cosa no? Se non ve lo siete mai chiesto, questo è il libro che fa per voi; se ve lo siete già domandato, è comunque il romanzo giusto.** Diverte, commuove e arricchisce il racconto di Giulio, che vive in un borgo toscano negli anni Sessanta. Osservando la sua famiglia e la sua comunità, nota che questi cosiddetti *normali* sono sempre scontenti, arrabbiati, lamentosi; hanno sempre qualcosa che non va. La conclusione a cui giunge – lui che ha 16 anni ma ne dimostra 7, è tetraplegico («ho due braccia e due gambe ma non funziona nulla») e non parla – è una: tutto considerato, «posso dire di essere l’unico della famiglia a non avere guai». Soprattutto perché Giulio sembra veramente il solo a volerla «respirare tutta», a pieni polmoni, la vita. Il libro è ispirato a una storia vera (nel 1966 il padre dell’autore – allievo di Adriano Milani, medico e fratello maggiore del famoso don Lorenzo – aprì a Lucca un centro per bimbi con paralisi cerebrale infantile).

 ### E questo non è niente **Autore** : Michele Cecchini **Editore:** Bollati Boringhieri **Pubblicato:** 2021 **Pagine:** 128 **Prezzo:** 14€ **ISBN:** 9788833936611