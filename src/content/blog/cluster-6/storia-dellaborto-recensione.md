---
title: "Storia dell'aborto | Recensione"
date: 2025-02-12
author: Nicla Bettazzi
slug: storia-dellaborto-recensione
wp_id: 47350
original_url: "https://www.ombreeluci.it/?p=47350"
cluster_id: 6
has_comments: false
tags:
  - aborto
umap_x: 7.359642028808594
umap_y: 12.073931694030762
umap_z: 5.768028736114502
issue_number: OEL-172
---

Per noi ragazze degli anni Settanta, quelle delle gonne a fiori sempre in lotta per i diritti, le manifestazioni per la legalizzazione dell’aborto erano diverse da tutte le altre. Eravamo solo noi, con i compagni per una volta ai margini: chi prendeva la parola testimoniava storie tragiche, taciute, ma comuni a tutte. C’era uno stupore che dava quasi smarrimento nel capire l’universalità di quelle problematiche, ma anche tanti dubbi. Per questo **il bel testo di Giulia Galeotti dipana i cambiamenti attraverso il tempo di una questione, l’aborto, che inizialmente era solo faccenda da donne (come gravidanza e parto), ma che poi è diventato un fatto etico-politico e tanto altro.** Saranno le ricerche embriologiche di Sei-Settecento e la Rivoluzione francese a far crescere un investimento biopolitico sulle nascite, e quanto le circonda; solo da metà Novecento la donna diventa il termine privilegiato, grazie a due novità: «Il nuovo modo di fare la guerra e il suffragio finalmente universale». Anche la Chiesa, scrive Galeotti, «si avvia forse a compiere un passo importante» con la causa di [Dorothy Day](https://www.ombreeluci.it/2022/siamo-una-rivoluzione-recensione/) , «donna dalla vita avventurosa, scomoda, difficile e di un’attualità sconcertante»; se «verrà davvero canonizzata, si tratterebbe della prima santa a essersi sottoposta a un aborto»: non un cambiamento dottrinale, «ma un riconoscimento importante della complessità femminile». Con lucidità, il libro ripercorre quanto è stato faticosamente fatto e discusso, illustrando evoluzioni e involuzioni, anche del costume. Sempre nella consapevolezza che «come per tutte le cose che chiamano in causa la vita e la morte, anche intorno all’aborto il dibattito è destinato a non sopirsi mai».

 ### Storia dell'aborto **Autore** : Giulia Galeotti ** Editore:** Il Mulino **Pubblicato:** 24 maggio 2024 **Pagine:** 160 **Prezzo:** 13€ **ISBN:** [978-8815388681](https://www.mulino.it/isbn/9788815388681)