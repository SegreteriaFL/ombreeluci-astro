---
title: Psicopatologia e vita spirituale - Sofferenza e maturità umana
date: 1992-09-07
author: Natalia Livi
slug: psicopatologia-e-vita-spirituale-sofferenza-e-maturit-umana
wp_id: 8776
original_url: "https://www.ombreeluci.it/?p=8776"
cluster_id: 6
has_comments: false
umap_x: 7.930558681488037
umap_y: 11.185615539550781
umap_z: 6.301649570465088
issue_number: OEL-40
---

È
molto difficile parlare in modo esauriente di questo libro dal tema così complesso, un libro così denso di insegnamento e di pensiero. Non si può che invitare caldamente a leggerlo tutti coloro che soffrono o che si sentono chiamati ad essere vicini a chi soffre. E l’opera più recente di Padre Henri Bissonnier docente di psicopatologia e di psicopedagogia all’Università di Lovanio e presso l’Istituto Cattolico di Parigi, uno dei pionieri della catechesi per gli handicappati. E un uomo che ha conosciuto da vicino la sofferenza sia per averla vissuta personalmente sia per aver dedicato a chi soffre la sua vita intera. In questo libro egli ne afferma e ne analizza il significato e il valore, fatti reali, ma difficili ad essere compresi e accettati. Egli dedica la prima parte del volume alle connessioni tra «vissuto patologico e vita spirituale» e distingue la sofferenza, che è il vissuto derivante dalla coscienza di un male fisico, psichico o sociale, dal dolore che da quel male deriva. Mentre il dolore deve essere combattuto con tutti i mezzi terapeutici possibili, la sofferenza è una prova dove ognuno viene messo a confronto con la propria capacità di trasformare in un bene ciò che obiettivamente è un male. Nella seconda parte del libro, intitolata «Psicopatologia e vita spirituale» Padre Bissonnier si chiede: «Dopo avere detto ciò che è stato scritto riguardo al vissuto di sofferenza in genere, come potremmo, senza trattare il problema della coscienza, porci valide domande sul se e sul come tale vissuto possa venir sperimentato dai malati e cerebrolesi?». Di qui l’esame delle psicopatologie più diverse e la domanda se sia possibile in tali casi una vita spirituale e di perfezione che in alcune persone arrivi alla santità. La risposta è affermativa e non possiamo che rimandare il lettore a quelle pagine tanto illuminate ed esaurienti. Sono pagine dove a volte sentiamo l’autore quasi titubante a parlare di un mistero così grande come quello del dolore e delle sue ripercussioni sulla persona. Ma egli non si arresta: sa che le sue parole sono attese e debbono rendere chiaro — e fedele — il comportamento di ognuno di noi di fronte alle nostre sofferenze e alle sofferenze dei nostri fratelli. La fedeltà consiste nel mantenere incessantemente lo sguardo su ciò che è più profondo nella persona umana, il soffio dello Spirito nella sua realtà di creatura di Dio, nella sua unicità e nel suo destino. -
*Natalia Livi*
, 1992

[**Natalia Livi**](http://www.ombreeluci.it/author/natalia-livi/) , è stata una delle storiche collaboratrici di Ombre e Luci. Ha contribuito alla rivista dal 1991 al 2004.

#### Articoli

Perché nessuno sia dimenticato di *Henri Bissonier* La prima comunione di Flaminia ci ha fatto crescere di *A. Aluffi De Rita* Maria, la mia figlioccia di *Anna* Essere padrino ha cambiato la mia vita di Temevo di non essere accettata come catechista di *G. Valmarin* Come rendere viva la Messa di *P. N. Simard* Testi e sussidi per la Catechesi alle persone disabili di *Redazione* Anche io sono diventata suora di *Susanna*

#### La cresima di Marco

Si è aperta una finestra nella nostra vita di *P. e M. Coralli* Davvero lo spirito del Signore è su Marco di *S. Boccaccio*

#### Rubriche

[Dialogo aperto](http://www.ombreeluci.it/1992/dialogo-aperto-n-40/) [Vita Fede e Luce](http://www.ombreeluci.it/1992/dialogo-aperto-n-40/)

#### Libri

E la vita esploderà , *AA. VV.* Psicopatologia e vita spirituale , *H. Bissonier* Persone handicappate mentali. Quale Catechesi? , *AA. VV*