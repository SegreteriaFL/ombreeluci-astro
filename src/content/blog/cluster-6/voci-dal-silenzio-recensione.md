---
title: Voci dal silenzio - Recensione
date: 2012-03-16
author: Redazione
slug: voci-dal-silenzio-recensione
wp_id: 36236
original_url: "https://www.ombreeluci.it/?p=36236"
cluster_id: 6
has_comments: false
umap_x: 7.096964359283447
umap_y: 10.665804862976074
umap_z: 4.633976936340332
issue_number: OEL-120
---

L’
autismo visto da vicino, narrato e gridato da chi vive questo problema nella propria famiglia. Apre il libro una lettera scritta da Maria Cristina, madre di Filippo, che descrive in modo emblematico la drammatica esperienza sua e di suo marito, genitori di un ragazzo autistico di 13 anni con grave ritardo mentale: è la voce che grida nel deserto, attraverso la Rete! Paola Molteni, legge e ascolta questa voce e cerca di descrivere chi sono veramente i malati di autismo, come vivono nel nostro paese. La voce narrante di Maria Cristina scandisce le tappe di una via crucis comune a tutte le 360000 famiglie colpite da questo problema. Ma ogni esperienza resta unica perché non esiste un solo autismo. Un ampia e comprensibile esposizione ci descrive le caratteristiche della malattia, considerata ormai una patologia organica, con manifestazioni molto diverse: “uno, cento, mille, autismi”! Ma se non ci sono farmaci che curano, né guarigione per questa malattia, tuttavia una diagnosi precoce e un tempestivo avvio di un percorso “abilitativo” possono portare non solo ad un maggiore recupero, ma anche a condizioni di vita più soddisfacenti per chi presenta questa sindrome e per tutte quelle persone che insieme al proprio figlio, nipote, fratello… la vivono da vicino. Attraverso le varie voci vengono presentate significative positive esperienze per dare risposte piccole o grandi. Un libro per chi vive l’autismo, genitori speciali per figli speciali, per non restare soli nel deserto, ma per capire che …“qualche cosa risplende nel silenzio”!
*R.M.*
, 2012