---
title: Jun | Recensione
date: 2024-02-19
author: Matteo Cinti
slug: jun-recensione
wp_id: 43593
original_url: "https://www.ombreeluci.it/?p=43593"
cluster_id: 6
has_comments: false
umap_x: 7.336511135101318
umap_y: 10.905299186706543
umap_z: 4.595498561859131
issue_number: OEL-168
---

Con tratti semplici ed essenziali, Keum Suk Gendry-Kim racconta in un manwa (un fumetto coreano) la storia vera di Jun, ragazzo con autismo cresciuto negli anni Novanta di una Corea del Sud tutt’altro che inclusiva. A partire dall’infanzia (quando i genitori tentavano di nasconderlo per vergogna e disonore), passando per il bullismo a scuola, fino alle preoccupazioni per il dopo di noi, il fumetto fotografa diverse fasi della crescita di una persona con disabilità individuando le dinamiche più difficili nei contesti relazionali. **Keum Suk Gendry-Kim sceglie la sensibilità al posto del dramma, cercando in tutti modi di non suscitare pietà ma un’autentica compassione, con parole e immagini mai esagerate.** «Ho disegnato questa storia – scrive l’autrice nella postfazione – perché incontrando persone come Jun e i suoi familiari mi auguro che i lettori possano rispettarli e fare un passo verso di loro». Ce lo auguriamo anche noi.

 ### Jun **Autore** : Keum Suk Gendry-Kim **Traduzione:** Mary Lou Emberti Gialloreti **Editore:** Bao Publishing **Pubblicato:** 2021 **Pagine:** 256 **Prezzo:** 20€ **ISBN:** 978-8832735604