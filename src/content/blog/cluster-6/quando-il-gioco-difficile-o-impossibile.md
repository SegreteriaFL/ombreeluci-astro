---
title: Quando il gioco è difficile o impossibile
date: 2018-08-18
author: Rita Ozzimo
slug: quando-il-gioco-difficile-o-impossibile
wp_id: 9650
original_url: "https://www.ombreeluci.it/?p=9650"
cluster_id: 6
has_comments: false
tags:
  - giochi
  - testimonianze-di-genitori
umap_x: 8.351476669311523
umap_y: 9.453670501708984
umap_z: 6.4053778648376465
issue_number: OEL-144
---

S
ono la mamma di un ragazzo grave, soprattutto nel fisico. Ha una tetraparesi spastica, usa solo la mano destra ed ha difficoltà a stare seduto bene sia sulla sedia che sulla carrozzina in quanto quando parla accompagna le parole con gesti delle braccia, i muscoli delle gambe si tendono e quindi scivola dalla carrozzina con facilità e con una certa frequenza. Ci siamo sempre posti il problema di come intrattenerlo visto che i suoi movimenti erano e sono molto limitati. Quando era piccolo gli abbiamo raccontato molte fiabe che lui ascoltava con molto interesse; poi piano piano è nata in lui la passione per la musica. Ascoltava di tutto con piacere, dalla musica classica alle canzonette. Man mano che cresceva, si sono poi delineate le sue preferenze: gli piaceva moltissimo riascoltare le voci di persone che conosceva, specialmente se aveva avuto un rapporto diretto di amicizia. A questo punto la zia, i cugini e gran parte degli amici hanno cominciato a registrare su cassette, storie di ogni genere, fiabe e canzoncine accompagnate con la chitarra, soprattutto i canti che si cantano durante gli incontri o nei campeggi. Riesce ad ascoltare queste registrazioni per ore intere rivivendo le stesse gioie e le stesse emozioni che ha vissuto con gli amici dal vivo. Da questi suoi interessi è nata l'idea di comprare una telecamera, quindi riprendere i momenti per lui più significativi ed è così che con il tempo ci troviamo in casa una vera e propria videoteca con filmati della Festa della Primavera dei vari anni, dei campeggi e degli incontri, ecc. L'idea della telecamera mi sembra particolarmente importante: vedere e sentire le voci di amici o di gente che comunque in qualche modo, anche se per poco, è entrata in contatto con lui lo entusiasma; anche se attraverso il teleschermo, quegli amici, quella gente, i canti, le parole, diventano, in un certo senso, per lui, presenza fisica. Così Pablo passa la maggior parte del suo tempo libero, felice di avere i suoi amici sempre... a casa! -
*Rita Ozzimo*
, 1994 Questo articolo è tratto da
[Ombre e Luci n.46, 1994](http://www.ombreeluci.it/project/ombre-e-luci-n-46-andiamo-a-giocare/)

#### Editoriale

Andiamo a giocare
di M.T. Mazzarotto

#### Speciale Giochi

36 giochi da fare insieme

#### Articoli

Quando il gioco è difficile o impossibile
di R. Ozzimo
Cantare è giocare, giocare è comunicare
di M.C. Chivot
Giocattoli e giochi da scegliere
Il giocare del bambino autistico
di C. Milcent

#### Libri

70 giochi per rilassare tuo figlio da 2 a 6 anni
, C. Noret