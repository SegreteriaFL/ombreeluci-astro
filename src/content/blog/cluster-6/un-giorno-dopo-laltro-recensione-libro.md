---
title: "Un giorno dopo l'altro - Recensione libro"
date: 2000-09-28
author: Nicole Schulthes
slug: un-giorno-dopo-laltro-recensione-libro
wp_id: 17988
original_url: "https://www.ombreeluci.it/?p=17988"
cluster_id: 6
has_comments: false
umap_x: 6.436490058898926
umap_y: 10.761533737182617
umap_z: 5.7478413581848145
issue_number: OEL-72
---

Questo piccolo libro è una raccolta di esperienze sotto forma di racconti e testimonianze di mamme, di operatori, di persone con [sindrome Down](https://www.ombreeluci.it/1989/la-sindrome-down-un-aiuto-gli-educatori-genitori/) che incontriamo nel loro percorso di sviluppo individuale. «Sono Dario, Valeria, Marco, Diego, Francesca...non tutti eguali ma ognuno con le caratteristiche della propria famiglia, con i suoi propri gusti, interessi, piaceri e dispiaceri, passioni». Anche le famiglie, le mamme e i papà hanno il loro modo personale di reagire alla nascita e lungo la vita del loro figlio e i brevi racconti lo dicono bene. Questi momenti di vita dalla nascita ai primi sviluppi, queste esperienze di scuola e poi di vita adulta con le sue conquiste, il lavoro, le storie di amicizia e di amore, sono davvero preziose.

L’altro scopo del libro è la proposta di scambio e di aiuto fra genitori «perché, come scrive una mamma, non basta che alcuni medici diano delle risposte alle nostre domande. Quando è un altro genitore che ci risponde, partendo dalla sua esperienza, è diverso; crediamo di più alle cose positive che dice sulle possibilità e le capacità dei nostri figli. Nel vedere la sua serenità raggiunta dopo il periodo di dolore, nel vedere la fiducia e l'orgoglio che mostra quando parla del suo figlio Down cominciamo a pensare che se ce l'ha fatta lei anche noi ce la possiamo fare».

Come dice anche Andrea Canavaro nella sua presentazione, questo libro non era immaginabile in altri tempi.

- *Nicole Schulthes* , 2000