---
title: "Volontariato - Biblioteca della Solidarietà"
date: "1994-12-19"
author: "Redazione"
theme: "cluster-0"
cluster_id: 0
slug: "volontariato-biblioteca-della-solidarieta"
lang: it
wp_id: 9789
has_comments: false
tema_code: "T04"
tema_label: "Comunità, accoglienza e inclusione"
categoria_menu: "Comunità"
issue_number: OEL-48
id_numero: "OEL-48"
numero_rivista: "Ombre e Luci"
---
È uno dei primi volumi della «**Biblioteca della Solidarietà**» che le edizioni Piemme hanno iniziato a pubblicare in collaborazione con la Caritas Italiana. La collana, composta da 37 volumi, sarà completata nel corso dei prossimi mesi. L’autore di «Volontariato» è un sacerdote, parroco di Larino (CB) e direttore della Caritas Diocesana. Da anni è impegnato in ricerche ed esperienze nel mondo del volontariato italiano. In questo libro egli punta lo sguardo su questa realtà complessa e variegata per riflettervi in profondità e per coglierne gli elementi essenziali. Ecco come egli delinea le tappe principali del suo lavoro:

- che cosa è il volontariato: il tentativo di ritrovare un denominatore comune tra le varie definizioni che finora sono state elaborate;

- chi è il volontario: di quale etica egli si fa testimone e promotore; quale è il suo spazio e la sua funzione all’interno della comunità ecclesiale;

- i nodi e le prospettive del volontariato: il suo rapporto con il «terzo sistema» (tutti i percorsi innovativi, sociali, politici ed economici che abbiano di mira il bene comune), il suo ruolo per l’Europa, e due ambiti di particolare impegno per il volontariato futuro: la famiglia e l’Anno di volontariato sociale (Avs).

Ciò che affascina il volontario è la possibilità di individualizzare i rapporti personali, la necessità di continuità e di coerenza nel lavoro, lo spirito di servizio, la solidarietà, la responsabilità reciproca, l’impegno per la promozione e la liberazione dell’uomo, la gratuità, il disinteresse personale. Ma forse non tutti hanno approfondito la riflessione sulle radici di questi valori e su come trasformarli in azione coerente e costruttiva. Il libro vuole rispondere a questa esigenza e all’interrogativo che sta alla base di tutti gli altri: è possibile il volontariato e a quale condizione?