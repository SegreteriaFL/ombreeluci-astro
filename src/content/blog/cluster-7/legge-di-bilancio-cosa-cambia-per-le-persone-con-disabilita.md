---
title: "Legge di Bilancio: cosa cambia per le persone con disabilità"
date: "2019-01-08"
author: "Redazione"
theme: "cluster-7"
cluster_id: 7
slug: "legge-di-bilancio-cosa-cambia-per-le-persone-con-disabilita"
has_comments: false
tema_code: "T08"
tema_label: "Diritti, cittadinanza e società"
categoria_menu: "Diritti"
issue_number: OEL-148
---

Novità, conferme, incertezze, rinvii e anche un rilievo non proprio incoraggiante: è quanto emerge dall’ampia analisi condotta dal [servizio HandyLex.org sulla Legge di Bilancio per il 2019](https://www.altalex.com/documents/leggi/2019/01/02/legge-di-bilancio-2019-il-testo-pubblicato-in-gazzetta), pubblicata il 31 dicembre in Gazzetta Ufficiale, rispetto alle varie parti che più direttamente interessano **le persone con disabilità e le loro famiglie.

Accenniamo qui alcune conclusioni, partendo proprio dal rilievo finale sul fatto che il **Programma di Azione biennale per la promozione dei diritti e l’integrazione delle persone con disabilità** (Decreto del Presidente della repubblica del 12 ottobre 2017) è un atto che «**nemmeno in questa Legge di Bilancio viene mai richiamato**».

Riguardo poi ai contenuti dell’approfondimento, da segnalare innanzitutto la parte dedicata a Reddito e pensione di cittadinanza, provvedimenti che si connettono strettamente con eventuali aumenti delle pensioni di invalidità, il tutto però, come viene sottolineato da HandyLex.org, all’insegna ancora dell’**indeterminatezza anche sugli eventuali fondi disponbili.

Da valutare attentamente, quindi, le novità concernenti il mondo della scuola, con il rinvio al 1° settembre prossimo delle modifiche al Decreto Legislativo 66/17 sull’inclusione, mentre risultano sin d’ora vigenti quelle relative al Decreto Legislativo 59/17, sull’arruolamento e la formazione dei docenti.
Su un altro versante, poi, permangono **ambiguità sulle funzioni di assistenza per l’autonomia e la comunicazione personale** (AEC) degli alunni con disabilità fisiche o sensoriali.

Un risvolto quasi paradossale viene evidenziato successivamente rispetto alle **agevolazioni sulle spese per i cani guida**, mentre si guarda con soddisfazione a quello che risulta essere il primo rilievo normativo nazionale per la Carta Europea della Disabilità, tessera di cui anche il nostro giornale si è già occupato in più occasioni, che **dovrebbe permettere alle persone con disabilità di accedere a una serie di servizi gratuiti o a costo ridotto** in materia di trasporti, cultura e tempo libero sul territorio nazionale, in regime di reciprocità con gli altri Paesi dell’Unione Europea.

Fondi vecchi e nuovi occupano la parte conclusiva dell’analisi di HandyLex.org, a partire da **quello per le Non Autosufficienze**, di cui si traccia una rapida cronistoria degli ultimi anni, evidenziando**l’aumento da 450 a 550 milioni** per gli anni 2019, 2020 e 2021, così come viene sottolineato anche l’**incremento del Fondo per le Politiche Sociali**, che in parte riguarda pure le persone con disabilità, e la conferma della dotazione del cosiddetto **Fondo per il “Dopo di Noi”**, derivante dalla Legge 112/16.
Gode di **un aumento**, inoltre, **anche il Fondo per i caregiver familiari** («20 milioni di euro per ciascun anno del triennio 2018-2020, finalizzato a sostenere “gli interventi legislativi per il riconoscimento del valore sociale ed economico dell’attività di cura non professionale del prestatore di cure familiare”), in un quadro, però, che vede ancora**la mancanza di quegli interventi legislativi che il Fondo stesso dovrebbe supportare.

Infine, due nuove voci, vale a dire il **Fondo per l’inclusione delle persone sorde e con ipoacusia** (3 milioni per il 2019, 1 milione per il 2020 e 3 milioni per il 2021), per le cui modalità d’impiego, tuttavia, **non si prevede di consultare «le associazioni** delle persone sorde né l’Osservatorio nazionale sulla condizione delle persona con disabilità». E il **Fondo per l’accessibilità e la mobilità delle persone con disabilità**, di cui **non sono perfettamente chiari i possibili sviluppi**, in particolare per ciò che riguarda la concessione dei contrassegni alle persone con disabilità. (S.B.)

Fonte: [Superando](http://www.superando.it/2019/01/03/cosa-cambia-con-la-legge-di-bilancio-per-le-persone-con-disabilita/)

### Bastano 2€ al mese per sostenere Ombre e Luci. Dona subito.