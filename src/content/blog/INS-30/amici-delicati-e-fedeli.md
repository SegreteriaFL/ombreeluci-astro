---
title: Amici delicati e fedeli
date: 1981-12-20
author: Redazione
slug: amici-delicati-e-fedeli
lang: it
wp_id: 46917
original_url: "https://www.ombreeluci.it/?p=46917"
cluster_id: 5
has_comments: false
tags:
  - fede-e-luce
umap_x: 6.899435043334961
umap_y: 8.895426750183105
umap_z: 12.76096248626709
issue_number: INS-30
id_numero: "INS-30"
numero_rivista: "Insieme"
---
È facile trovare persone disposte ad occuparsi delle persone handicappate; molto più difficile è trovare persone che desiderino stabilire rapporti d’amicizia con loro e quindi disposte a chiedere loro qualcosa.

Qualunque sia il grado di gravità di un handicap, abbiamo sempre qualcosa da imparare dalla persona handicappata non fosse altro che imparare a tacere.

Tempo fa, ho visto in un cortile di scuola, un gruppo di bambini « sani » far la fila, uno dietro l’altro, per fare un giro con la carrozzella del compagno handicappato. Lui, seduto per terra, era raggiante: aveva qualcosa da dare!

Nei contatti con i genitori, i giovani devono sforzarsi umilmente di capire che… loro non possono capire e che solo il papà o la mamma di un bambino handicappato possono cogliere dal di dentro, i sentimenti di un altro genitore.

I giovani devono accettare questo e mettersi sempre nella condizione di chi deve imparare piuttosto che dire: « dovreste… bisognerebbe che… ».

Far capire ai genitori che essi, i giovani, desiderano entrare in relazione d’amicizia con loro e con il loro figliolo perché lui può veramente essere amato e offrire qualcosa a persone diverse dai suoi genitori.

Un’altra cosa importante è la fedeltà: stabilire un rapporto di mutua fiducia può richiedere mesi, anni, e questa relazione, una volta stabilita, deve essere mantenuta ad ogni costo, se pur in modi diversi.

*Teresa di Bertodano,* un'amica