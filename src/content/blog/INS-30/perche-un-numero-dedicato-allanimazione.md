---
title: "Perché un numero dedicato all'animazione?"
date: "1981-06-16"
author: "Mariangela Bertolini"
theme: "cluster-0"
cluster_id: 0
slug: "perche-un-numero-dedicato-allanimazione"
lang: it
wp_id: 46598
has_comments: false
tema_code: "T15"
tema_label: "Memoria e storia di Fede e Luce (opzionale)"
categoria_menu: "Storia"
issue_number: INS-30
id_numero: "INS-30"
numero_rivista: "Insieme"
---
Perché risponde a un bisogno: incontri, momenti "insieme" richiedono organizzazione (cosa fare? dove? quando?) [nota]Ricordiamo che gli incontri - piccoli o grandi - delle comunità Fede e Luce prevedono tre momenti: 1. di conoscenza (accoglienza, scambio, approfondimento...) 2. di festa (giochi, canti, mimi, merenda) 3. di preghiera (riflessione sul Vangelo, silenzio, celebrazione eucaristica, veglia...).[/nota] ma anche "animazione" di quanto è stato previsto.

"Animazione", cioè far partecipare è un ruolo che sappiamo fare tutti poco o niente. -Siamo timidi, impacciati...non so farlo... io non l'ho mai fatto...- E allora ci affidiamo alla buona volontà e alla spontaneità, supponendo importanti dell'animazione che richiede però qualche principio di base per essere fatta meglio.
Gli articoli di questo numero non rispondono, certo, a tutte le esigenze e non hanno la pretesa di dire tutto quello che si potrebbe dire in proposito, ma ci saranno utili per vivere meglio gli incontri.

Così, Noel Simard ci insegna come preparare e vivere la celebrazione eucaristica; Jean Vanier ci offre qualche principio di base per l'équipe di animazione; Toni Casazza ci dice l'importanza dell'animazione in generale e come in comunità ognuno ha il suo posto insostituibile a seconda delle doti e del carattere. Fabio Sbattella ci aiuta ad organizzare una festa e Nicole Schulthes ci spiega come musica e canto siano strumenti importanti per dialogare al di là delle parole.

Inoltre, per non rimanere alla sola teoria, presentiamo un'intervista ai giovani della comunità di S. Paolo di Roma: entrare nel vivo di un impegno in cui si è dedicata tutta la comunità, vuol essere un incoraggiamento per imparare come "facendo teatro" si possano unificare pedagogia, disciplina, espressione mimica, canto, danza.

È pur vero, che alla base di un'animazione riuscita c'è l'entusiasmo che è fedeltà, forza, creatività, il tutto vissuto in prima persona. Perchè questo entusiasmo non si spenga e non cada nella routine (fare le cose per abitudine o per forza) dobbiamo alimentarci: con il riposo, il silenzio; leggendo, pregando; aprendo l'orizzonte alle esperienze e alle intuizioni di altre comunità per farle proprie; ma ancora di più terremo desto lo slancio iniziale, se avremo lo sguardo fisso su un sorriso non abituale, su un volto attento che dice più di un elogio; su chi aspetta impaziente di suonare le due note al triangolo; su chi, per la gioia, salta fuori dalla carrozzella; su chi, infine, con i suoi "glau-si!" dà un senso all'animazione di ognuno e di tutti.

*Mariangela Bertolini*, 1981

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, con una grave disabilità.
È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela