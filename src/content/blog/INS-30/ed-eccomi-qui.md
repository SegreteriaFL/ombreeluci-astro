---
title: «Ed eccomi qui...»
date: 1990-06-21
author: Redazione
slug: ed-eccomi-qui
lang: it
wp_id: 7474
original_url: "https://www.ombreeluci.it/?p=7474"
cluster_id: 1
has_comments: false
tags:
  - assistenza-domiciliare
  - atetosi
umap_x: 7.037548542022705
umap_y: 9.09444808959961
umap_z: 8.143025398254395
issue_number: INS-30
id_numero: "INS-30"
numero_rivista: "Insieme"
---
*P aolo è affetto da tetraparesi spastica con atetosi (1). L’articolo che segue è stato scritto con una macchina da scrivere elettrica e un casco, munito di un punteruolo, con cui egli batte sui tasti; questo perché non può controllare i movimenti del suo corpo, e quindi non usa le mani per scrivere.* *Io sono la «ragazzina», Patrizia, di cui Paolo parla; sono assistente domiciliare, come Gianluca. Io sto con Paolo durante i mesi scolastici, la mattina; mentre Gianluca lo segue nel pomeriggio e durante l'anno scolastico, lo aiuta a studiare. Il mio lavoro consiste nello stare accanto a lui, segnare i compiti, prendere appunti, portargli la macchina da scrivere e aiutarlo durante le interrogazioni, dargli la merenda, aiutarlo a camminare nei momenti di pausa. A me piace molto lavorare con Paolo, è una persona con cui tutti stanno bene. Stando con Paolo, ho imparato molte cose, dalla educazione alla diversità. La nostra visione del mondo, è differenziata, poiché, per esempio, **Paolo lo osserva da una carrozzina, con un corpo che spesso fa quello che lui non vuole, mentre io lo osservo come una padrona del proprio corpo.*** *La mia, naturalmente, è la prospettiva del più forte, perché è quella della maggioranza e perché è quella più potente. Grazie alla mia esperienza con Paolo, mi accorgo che, anche per chi considera il rispetto della diversità come un valore da difendere, **è sempre in agguato il rischio di uniformare al proprio, il mondo dell’altro** . Rischio tanto più grande, quanto più l’altro prova difficoltà a esprimersi, o è più debole. Riconoscere il rischio, confrontarsi con esso sono le basi da cui partire per costruire, insieme, un mondo di tutti.* (1) Atetosi: dal greco, «non connesso». I movimenti delle membra, specie le estremità, si muovono diversamente dalla volontà della persona.

Mi presento. Ciao, sono Paolo. Frequento il liceo classico. Io sono nato a Roma, all'ospedale S. Camillo, è là che mi hanno fatto quel bel capolavoro... ed eccomi qui. Ho 21 anni, ho vissuto per 12 anni a Opera (Mi), e sono rientrato a Roma, per un futuro. Ho perso Michele, mio padre, a causa di un tumore. La mia esperienza scolastica è stata bellissima al ginnasio, ma i veri problemi sono incominciati in primo liceo, il disaccordo, o per meglio dire l’astio con quelli che stanno sulla cattedra... meglio che sto zitto! Ma i miei ex compagni sono stupendi; poi, crescendo, purtroppo, si guasteranno, spero di no. Adesso sto in un’altra classe; il rapporto è apertissimo con i compagni e con i professori. Ho purtroppo dovuto lasciare un amore... nei miei confronti era stupenda e mi dava i baci e io incominciavo a volare. Un giorno siamo andati a Pitigliano (Gr), con Patrizia, soprannominata «ragazzina». Se la facevo prima la gita mi coccolavo il mio amore. L’unico mio desiderio è di vincere al totocalcio e di fare una crociera non con Patrizia e Gianluca, ma con il mio amore. Ho due assistenti, entrambi toscani, uno dice di avere 30 anni, ma in verità ne dimostra 3 senza zero, è di Pisa; mentre Patrizia dimostra 6 anni e dice di averne 23. A volte è un piccolo genio, perché mi legge nel pensiero, a volte è fuori di sé. **Se a Roma mettessero uno scivolo sui mezzi pubblici!**

È una vergogna che in una civiltà e una città (capitale), avanzate come le nostre, non ci sia possibilità di movimento. Un altro esempio sono i marciapiedi occupati dalle macchine, io m’incavolo perché non posso passare con la carrozzella, e per strada ci sono i matti che sfrecciano. Spero che ci potremo incontrare per conoscerci.

Ciao,

- *Paolo* , 1990