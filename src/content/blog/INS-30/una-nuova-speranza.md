---
title: Una nuova speranza
date: 1981-09-16
author: Redazione
slug: una-nuova-speranza
lang: it
wp_id: 46721
original_url: "https://www.ombreeluci.it/?p=46721"
cluster_id: 10
has_comments: false
tags:
  - pellegrinaggio-lourdes-1981
umap_x: 9.133992195129395
umap_y: 8.2512788772583
umap_z: 13.39459228515625
issue_number: INS-30
---

Adesso non abbiamo più grandi progetti sul piano internazionale ma abbiamo ricevuto una nuova speranza e una nuova forza per quanto è essenziale in Fede e Luce: la vita nelle nostre piccole comunità.

Il pellegrinaggio avrà raggiunto il suo scopo se ogni comunità si sforzerà di vivere secondo la carta e la costituzione che si sono delineate poco per volta in questi dieci anni. Ne conoscete l'essenziale:

- che la persona handicappata mentale sia al centro dei nostri incontri, circondata dai genitori e amici - che i nostri incontri siano a misura umana e i gruppi sappiano scindersi quando è necessario - che si ritrovino regolarmente per dei tempi di preghiera, di condivisione e di festa - che siano animati da un'équipe coordinata da un responsabile - che questa équipe lavori in legame regolare con l'équipe Fede e Luce della regione o della nazione.

Mi sembra però che ciò che abbiamo ricevuto a Lourdes, se ci chiede la fedeltà a queste esigenze, ci chiama ad essere 'prima di tutto' comunità. Sta ad ogni comunità riflettere sulle proprie responsabilità e sul proprio cammino.

"L'amore di Dio è stato messo nei nostri cuori dallo Spirito che ci è stato dato. Portate questa pace in ogni luogo". E' il messaggio finale di Giovanni Paolo II.

Dobbiamo pensare molto alle famiglie che sono ancora isolate e che nessuno aiuta nella vita di ogni giorno. Ci sono molti genitori scoraggiati, in rivolta, nell'angoscia; tante persone handicappate che non hanno un ambiente, un posto dove possano crescere nella loro fede e nel loro essere; tanti giovani inoltre, che non hanno trovato il senso della loro vita, che rifiutano i falsi valori della società e che aspirano a una civiltà dell'amore senza sapere dove impegnarsi concretamente.

Il nostro pellegrinaggio ha segnato un inserimento più profondo di Fede e Luce nella Chiesa. Sul piano della comunità, questo significa che deve avere dei legami sempre più abituali e profondi con la chiesa locale. Dobbiamo essere molto vicini alle nostre parrocchie, se vogliamo che la persona handicappata trovi il suo vero posto e vi porti il suo messaggio.

*Marie Hélène MATHIEU* (Traduzione dal francese a cura della Redazione)