---
title: "La Norma Traviata: \"un musical delirante\" - Recensione"
date: 2002-06-15
author: Antonella Bulgheroni
slug: la-norma-traviata-un-musical-delirante-recensione
lang: it
numero_rivista: 78
id_numero: OEL-78
issue_number: OEL-78
wp_id: 25003
original_url: "https://www.ombreeluci.it/?p=25003"
cluster_id: 12
has_comments: false
tags:
  - danza
umap_x: 9.044258117675781
umap_y: 7.712639331817627
umap_z: 9.079804420471191
---

La sera del 25 marzo si è tenuto a Milano al **Teatro Smeraldo** l’evento teatrale **La Norma Traviata** , “un musical delirante”, interamente allestito, recitato, cantato e ballata da portatori di disagio psichico, psicofisico e sociale.

**Si racconta la vicenda di una Milano post-atomica** in cui un pubblico “perbene” tenta invano di assistere a una replica di Norma in un Teatro alla Scala bombardato; i “permale” contestano, escono dai rifugi, avanzano verso il palcoscenico dalla platea ostentando i segni della loro sofferenza, con bendaggi e abiti laceri: tra loro c’è qualcuno con ali da angelo.

**C’è uno scontro sociale e musicale che gradualmente si compone e infine si libererà in danze e ritmi splendidamente contaminati** : Casta Diva si incrocia con il brindisi di Traviata, Parigi si scopre amara e le Norme devono tremare per il ritorno delle Traviate. Melodie d’opera, rock e ballabili convivono in abili e riuscite composizioni musicali.

### Inni all'amore

**La regia è attenta ed efficace** . 99 persone sono infine presenti sul palco; riescono a comunicarci le loro idee sul mondo e sulla loro condizione di vita con parole talvolta bizzarre e anche desolate, che poi si compongono in esaltanti inni all’amore, che “va e va” per il mondo nei modi meno prevedibili. Noi spettatori, in una sala gremita, abbiamo vissuto una esperienza travolgente: evviva la musica, la danza, l’espressività di chiunque e di ciascuno di noi. Alla fine tutti avremmo desiderato essere sul palcoscenico e forse c’eravamo, altrimenti non saremmo usciti con un senso di pienezza, di vero divertimento e di fratellanza per aver vissuto coralmente tanta gioia.

Il maestro Denis Gaita, psichiatra e compositore, esprime con ogni gesto grande forza partecipativa, vicinanza affettiva ai suoi “teatranti” e fiducia nella validità del lavoro comune. La stessa intensità di coinvolgimento si sente nelle parole della Coordinatrice della Stravaganza, organizzazione musico-terapica di volontariato, che da più di un decennio realizza eventi teatrali.

- *Antonella Bulgheroni* , 2002

Stiamo ancora lavorando alla digitalizzazione completa di questo numero.