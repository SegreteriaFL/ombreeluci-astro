---
title: "Mai più soli"
date: "2012-12-10"
author: "Mariangela Bertolini"
theme: "cluster-0"
cluster_id: 0
slug: "mai-piu-soli"
lang: it
wp_id: 37414
has_comments: false
tema_code: "T15"
tema_label: "Memoria e storia di Fede e Luce (opzionale)"
categoria_menu: "Storia"
issue_number: OEL-120
---

Questa frase così azzeccata per parlare della storia di Fede e Luce, vuol essere un augurio prima di ogni cosa. "Mai più soli" vuol esprimere con tre parole la sostanza più vera di *Fede e Luce*, anche se molti ancora non ne fanno parte.
Quando ci viene chiesto, da chi non ne sa nulla, “ma voi, a Fede e Luce, che cosa fate?”**, a me verrebbe sempre da rispondere: “non facciamo proprio niente”, che è poi la verità. Non siamo nati per fare qualcosa per le persone disabili, ma per essere al loro fianco, per metterci vicino a loro e ai loro genitori, per non lasciarli soli!
Mi piacerebbe parlare della bella frase che il Cardinal Martini dedica a *Fede e Luce* nella prefazione del libro “[Mai più soli](https://www.ombreeluci.it/2013/mai-piu-soli-lavventura-di-fede-e-luce-recensione/)”:** “Fede e Luce è una pagina del Vangelo che lo Spirito ha scritto e continua a scrivere per gli uomini e le donne del nostro tempo”… Mi piacerebbe commentare le parole scelte da J. Vanier per la sua introduzione: “chiamati alla gioia”… Mi piacerebbe citare le tante persone, cominciando da Marie-Hélène, che hanno dedicato parte della loro vita a far si che *Fede e Luce* viva in tanti paesi del mondo… Ricordare la dedizione di numerosi seminaristi, sacerdoti e vescovi che hanno dato prova di dare senza risparmiarsi, con coraggio e spesso controcorrente.
Ma non a questi grandi voglio dedicare il mio editoriale**, anche se l’ispirazione mi è stata data dall’uscita in italiano del libro di Marie-Hélène Mathieu, edito da Jaca Book. Se prendete una delle foto al centro del libro, la n. 5, o la n. 25 o la n. 26, capirete subito di chi voglio parlare: dei più piccoli tra i membri di *Fede e Luce* (anche se oggi hanno cinquanta anni o giù di lì). Perché sono stati loro, a mio avviso, a far partire la scintilla che ha mosso tutto il resto: quando abbiamo organizzato il primo campeggio *Fede e Luce* (con le tende addirittura!) con Guenda siamo andate in un Centro di ragazzini molto gravi per sceglierne una quindicina da portare a fare una vacanza in montagna. Quando chiedevamo: “ma Fabio, che lei sappia, è mai andato in vacanza?” “No, che vuole i suoi genitori non ce la farebbero, è troppo grave! E poi per lui, città. mare o montagna è la stessa cosa!” “Allora lo prendiamo noi!”
Così ci siamo lasciati incantare dall’idea di portare con noi dei bambini**, i cui genitori erano troppo soli, troppo abbandonati per potersi permettere una vacanza!
Da cosa è nata cosa. Piano piano si sono creati dei legami fra i genitori, i loro figli gli amici.** Ogni idea che ci passava per la mente, cercavamo di metterla in atto: le gite, le visite in casa, i picnic all’aperto; le messe festose in comune dove ai nostri canti un giorno Claudio, un bambino che ora è in cielo, ha intonato a piena voce “Bandiera rossa” dicendoci che quello era il canto del suo papà!.
Solo guardando quelle fotografie si può dedurre di che cosa il libro ci vuol parlare.** Non importa se la prima parte riguarda solo la storia iniziale (vedi: pellegrinaggio 1971) con tutte le difficoltà che ha rappresentato. Non importa se certi dettagli ad alcuni sembreranno superflui, la cosa che più importa e che va letta in questo grosso volume, è sapere che ogni parola scritta, ogni aneddoto, ogni nome, fa parte di una storia “sacra” come la chiama J. Vanier. Una storia dettata dallo Spirito, sostenuta e portata avanti da tante persone… che in questa storia non ci sono verticalismi, anche se si dice spesso chi sono i fondatori. Perché non mi stancherò mai di ripetere che i veri fondatori sono e resteranno sempre i ragazzi ed i loro genitori, a cominciare dalla mamma di Maria Rosaria,invitata ad una delle prime riunioni dove non sapevamo da che parte cominciare e quando io timidamente dissi: potremmo cominciare recitando un’Ave Maria, quella mamma disse: “a Maria’, io manco me la ricordo più!” o a quella che venendo a trovarmi col suo bambino mi disse: “ sono ebrea, atea, divorziata: posso entrare?”
I veri protagonisti e fondatori sono ognuno di loro**, ogni bambino o ragazzo disabile e i suoi genitori, con l’aiuto degli amici piccoli o grandi, dal neonato di soli 15 giorni di vita, che la mamma amica porta con sé alle riunioni, all’amica 85enne che con fierezza dice a tutti che continuerà a venire a F.eL. fino alla fine.
Ci domandiamo spesso: “come è potuto accadere che da un piccolo gruppo di poche persone, si sia formato un movimento così grande?”
Io sono convinta che *Fede e Luce* è una cosa voluta dalla mamma di Gesù, quella mamma alla quale, la prima volta che sono andata a Lourdes, personalmente, e non credo di essere stata la sola, ho detto: “Tu fai presto a dire, ma il tuo bimbo parlava, camminava, insegnava… i nostri sono tutto al negativo, come puoi capirci?”.
E lei ci ha capito fino in fondo**, facendoci questo regalo tanto grande che le pagine di questo libro non possono contenere. Ci ha dato Fede e Luce che detta in sintesi è una grande amicizia tra il cielo e la terra!

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, con una grave disabilità.
È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela