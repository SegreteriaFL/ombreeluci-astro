---
title: La nostra scelta di Cristina
date: 2012-12-10
author: Redazione
slug: la-nostra-scelta-di-cristina
lang: it
wp_id: 37385
original_url: "https://www.ombreeluci.it/?p=37385"
cluster_id: 14
has_comments: false
tags:
  - adozione
umap_x: 4.62092399597168
umap_y: 10.196906089782715
umap_z: 7.72316312789917
issue_number: OEL-120
---

Lanostra scelta di accogliere Cristina in famiglia parte da lontano perché, da quando siamo sposati, cerchiamo di tenere la porta di casa un poco aperta all’accoglienza di altre persone: sia amici che ragazzi che altri ancora. Per cui arrivare all’idea di prendere in affidamento un bambino con handicap è stato un percorso graduale e di tutta la famiglia; perché quando apri la porta di casa è tutta la famiglia che accoglie, compresi i figli che hai già ed anzi se non avessimo avuto i figli molto probabilmente non avremmo accolto né Cristina né altri.

**Quando nell’autunno 2006 ci fu proposto di accogliere Cristina** (bambina down di 7 anni) ci è stato subito chiaro che, con questo affidamento familiare, sarebbe diventata nostra figlia. Appena ascoltata la proposta si sono affollati nelle nostre teste pensieri e timori che abbiamo sentito molte volte da tanti genitori di FL; quale sarà il suo futuro dopo di noi? Come l’accoglieranno i nostri figli (oggi piccoli e domani adulti)? Ce la faremo ad essere genitori di tutti? Ci rendiamo conto che lei sarà sempre “piccola”? Avremo abbastanza forza e pazienza per combattere con tutti quelli che ruotano intorno a lei (scuola, terapisti, assistenti sociali, Usl, giudici, neurologi, ecc.)?

**Abbiamo pregato e poi chiesto consiglio ad alcuni genitori di [Fede e Luce](https://www.fedeeluce.it/)** che si sono aperti raccontandoci il loro vissuto ed incoraggiandoci a proseguire. Insomma, dopo un periodo di conoscenza reciproca, Cristina entrava a casa nostra, dove è tuttora.

**Cosa possiamo dire oggi a 6 anni di distanza?** A volte è difficile rispettarla nei suoi tempi e nei suoi modi quando siamo presi dagli impegni; però la sua presenza ci ricorda e ci obbliga a ripensare il nostro modo di vivere: efficiente, competitivo, chiusi in difesa dagli altri, governato dall’apparenza e dove tutto ha un prezzo. Lei ribalta i punti di riferimento: è bello stare con gli altri anzi più sono e meglio è, il tempo scorre senza orario, nessuno viene giudicato ed ognuno merita un sorriso. Mica poco.

**Da qualche mese in via informale ci hanno fatto sapere che c’è la possibilità che l’affidamento possa trasformarsi in adozione.** Questo nuovo passaggio ci ha smosso dentro pensieri che credevamo sopiti e ci ha fatto rendere conto che le domande iniziali sono ancora tutte in piedi, pur se cerchiamo di dargli risposta ogni giorno nel continuo trasformarsi della famiglia.

**Con il sentimento abbiamo già detto il nostro sì a questa nuova possibilità** , ma poi, con la ragione, ci siamo chiesti cosa ne pensassero i nostri figli naturali (ora di 15, 13 e 8 anni). In effetti, il cambio di prospettiva da “per qualche anno” al “per sempre” ha creato interrogativi e timori in qualcuno di loro, di cui noi genitori dobbiamo tenere conto per non schiacciare i nostri figli sotto una responsabilità impostagli da noi.

**Certo, la scelta rimane nostra (di noi genitori)** , ma è già nostra responsabilità aver dato questo percorso (di accoglienza) alla famiglia fin dalla sua costituzione e quindi sarà anche nostro impegno continuare ad accompagnare i nostri figli naturali attraverso domande le cui risposte vanno scoperte giorno dopo giorno, perché affrontarle tutte insieme può essere un carico troppo grande e senza pretendere di averle risolte una volta per sempre perché la vita si rinnova in continuazione. Per una “sorella” ne vale la pena!

*Giacomo e Francesca* , 2012