---
title: Ombre e Luci, oggi. Ha ancora senso?
date: 1999-06-16
author: Redazione
slug: ombre-e-luci-oggi-ha-ancora-senso
lang: it
numero_rivista: "Ombre e Luci"
id_numero: "OEL-65"
issue_number: OEL-65
wp_id: 12600
original_url: "https://www.ombreeluci.it/?p=12600"
cluster_id: 9
has_comments: false
umap_x: 8.753844261169434
umap_y: 8.208943367004395
umap_z: 3.369253158569336
---
Negli ultimi anni diversi film italiani e stranieri hanno avuto per protagonisti, o tra i personaggi principali, ragazzi o uomini e donne disabili. Trasmissioni televisive, nuove riviste specializzate, servizi e articoli di settimanali e quotidiani, hanno richiamato spesso l’attenzione su storie private e problemi delle persone disabili. E continuano ad accadere cose significative: film sull’handicap trasmessi dalla televisione in prima serata, compagnie teatrali formate da malati mentali presentano spettacoli in teatri storici, il celebre fotografo pubblicizza i maglioni della celebre azienda facendoli indossare da ragazzi disabili, il libro “Un fratello da nascondere” ottiene il premio Andersen come migliore libro per ragazzi: la protagonista è un’adolescente sorella di un ragazzo gravemente disabile ( [ne parliamo qui](https://www.ombreeluci.it/1999/un-fratello-da-nascondere/) ).

Non ci sono dubbi: sono cambiate la cultura e la sensibilità che circondano l’handicap e i mass-media dedicano a questo problema attenzione e risalto impensabili fino a una decina di anni fa. Di conseguenza dobbiamo chiederci anche noi di Ombre e Luci se **c’è posto oggi per il nostro piccolo giornale, se ha senso continuare a pubblicarlo se, dopo quindici anni, ha ancora un compito e quale** .

Filo diretto. I nostri lettori sono i nostri amici, o amici di amici, persone viste una volta o ascoltate per telefono, che condividono con noi un interesse forte, hanno preoccupazioni e impegni che conosciamo bene, che ci accomunano che, in qualche maniera rientrano nell’ambito della disabilità. Tutto quello che scriviamo su Ombre e Luci è diretto a ciascuno di loro, dovrebbe interessare e aiutare un po’ ciascuno di loro; tutto quello che loro ci dicono in un modo o nell’altro trova spazio nel nostro giornale come in un dialogo continuo. È questo filo diretto con i lettori che ci dà la speranza di poter essere per loro, nei momenti difficili, l’amico che comprende e condivide, al quale non importa spiegare tutto perché "per quei momenti" è passato anche lui, quello che, forse, saprà trovare la parola giusta perché qualcuno l’ha trovata in passato per lui.

Anche la nostra esperienza diretta di situazioni e disabilità ci sembra importante per il lavoro che svolgiamo. Abbiamo sempre cercato di indicare e raccontare secondo le nostre possibilità, quello che di nuovo si propone, nasce e si rafforza per la salvaguardia dei diritti e per la tutela delle persone disabili: ci stanno a cuore anche perché consideriamo questi fatti tappe importanti nel progresso di una società civile. **Tuttavia crediamo, per le difficoltà e le complessità proprie del mondo dell’handicap, che ci saranno sempre, pur nelle innovazioni più utili e giuste, problemi particolari, disagi e sofferenze nascoste, che si dovranno evidenziare e cercare di attenuare con costanza e buona volontà, per quanto è umanamente possibile** .

Messaggio speciale. Non tutto nella realtà dell’handicap fisico e mentale è superabile con risposte di efficienza e di assistenza materiale. Anche se efficienza e assistenza sono indispensabili non sono sufficienti: ne siamo convinti e ce lo testimoniano di frequente i nostri lettori.

Noi crediamo che il messaggio cristiano trasmesso da Ombre e Luci sia per molti di loro la luce necessaria a rischiarare e a rendere vivibile quello che, nella loro vita, resterebbe oscuro e insopportabile. Per questo pensiamo che il nostro piccolo giornale abbia ancora un compito.

- *La Redazione* , 1999

**E tu? Cosa ne pensi?** Scrivi le tue impressioni qui sotto nei commenti, via **[mail](http://www.ombreeluci.it/contatti/)** , o sui social ( [Facebook](https://www.facebook.com/OmbreeLuciRivista/?ref=br_rs) , [Twitter](https://twitter.com/ombre_luci) ). Ci piacerebbe continuare insieme questo discorso.

#### Articoli

[Ombre e Luci, oggi. Ha ancora senso?](https://www.ombreeluci.it/1999/ombre-e-luci-oggi-ha-ancora-senso/) di Redazione [Lettera ai genitori di bambini speciali](https://www.ombreeluci.it/1999/lettera-aperta-ai-genitori-di-bambini-speciali/) della mamma di Dafne [Intorno alla nascita](https://www.ombreeluci.it/1999/intorno-alla-nascita/) T. Cabras e N. Schulthes [La preghiera con Maria Teresa](https://www.ombreeluci.it/1999/la-preghiera-con-maria-teresa/) di P. A. Roberti [I nostri grandi amici: S. Giuseppe da Copertino, il frate volante](https://www.ombreeluci.it/1999/i-nostri-grandi-amici-san-giuseppe-da-copertino/) [La mamma e il teologo](https://www.ombreeluci.it/1999/la-mamma-e-il-teologo/) di M. Bartesaghi [Una nuova Casa Famiglia: OIKOS](https://www.ombreeluci.it/1999/la-mamma-e-il-teologo/) di N. Schulthes

#### Rubriche

[Dialogo aperto](https://www.ombreeluci.it/1999/dialogo-aperto-n-65/) [Vita Fede e Luce](https://www.ombreeluci.it/1999/vita-fede-e-luce-n-65/)

#### Libri

[Vivere con l’autismo](https://www.ombreeluci.it/1999/vivere-lautismo-manuale-di-sopravvivenza-per-i-genitori/) , Eric Schopler [Un fratello da nascondere](https://www.ombreeluci.it/1999/un-fratello-da-nascondere/) , E. Laird [Più forti dell'odio](https://www.ombreeluci.it/1999/piu-forti-di-loro-scritti-monaci-trappisti-uccisi-algeria-1999/) , Comunità di Bose