---
title: Un fratello da nascondere
date: 1999-06-16
author: Cristina Tersigni
slug: un-fratello-da-nascondere
lang: it
numero_rivista: "Ombre e Luci"
id_numero: "OEL-65"
issue_number: OEL-65
wp_id: 12561
original_url: "https://www.ombreeluci.it/?p=12561"
cluster_id: 6
has_comments: false
umap_x: 6.550893306732178
umap_y: 10.800050735473633
umap_z: 5.384917259216309
---
La nascita del fratellino Ben, affetto da un grave handicap, rappresenta un momento decisivo per la crescita di Anna, ragazzina che. a dodici anni, entra in una fase della vita già di per sé abbastanza difficile anche se affrontata in condizioni normali: si preparano infatti importanti cambiamenti nel corpo; si afferma la crescente importanza delle relazioni con il mondo al di fuori della famiglia e, quindi, del gruppo dei coetanei, e dei primi amori; si avvertono le prime insofferenze alle attenzioni troppo premurose dei genitori e la necessità, allo stesso tempo, di essere seguiti con affetto e guidati con discrezione; si fortifica il desiderio di essere considerati abbastanza grandi per avere delle responsabilità; si compiono insomma, tra mille difficoltà, i primi passi verso la propria autonomia.

La presenza del fratellino complica queste situazioni per Anna, rendendola talvolta più vulnerabile soprattutto nel confronto con gli amici, ai quali farà fatica a parlare di Ben e a farlo conoscere; ma pure non sarà facile affrontare le sofferenze dei genitori e i capricci della sorellina e sperimentare incomprensioni, gelosie, assenze. depressioni e delusioni.

Ma Anna si innamora di Ben e vive con lui momenti molto importanti che la renderanno più forte, più sensibile e attenta a riconoscere il dolore, a volte celato, delle persone incontrate.

Il romanzo narra con stile sincero e realistico episodi quotidiani ma significativi, connotati da emozioni e stati d’animo sia positivi che negativi attraverso gli occhi e le parole di Anna, rendendo così il racconto interessante anche ai lettori più giovani. Peccato solamente per la traduzione italiana del titolo, poco significativa rispetto al vero spirito del libro e neanche fedele all’originale.

- *Cristina Tersigni* , 1999