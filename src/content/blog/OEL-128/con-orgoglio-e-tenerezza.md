---
title: Con orgoglio e tenerezza
date: 2014-12-15
author: Maria Teresa Mazzarotto
slug: con-orgoglio-e-tenerezza
lang: it
wp_id: 38695
original_url: "https://www.ombreeluci.it/?p=38695"
cluster_id: 2
has_comments: false
tags:
  - ciao-mariangela
umap_x: 4.4830708503723145
umap_y: 10.120980262756348
umap_z: 12.028376579284668
issue_number: OEL-128
id_numero: "OEL-128"
numero_rivista: "Ombre e Luci"
---
**E ravamo 10 fratelli. Mariangela era, nell’ordine, la quarta dopo due maschi e una bambina.** Dopo di lei venivo io e posso quindi ben dire che abbiamo vissuto infanzia e adolescenza in stretto contatto. Ora, a distanza di tanto tempo se penso agli anni dell’infanzia, la rivedo così: una presenza importante, attiva, partecipe, interessata. Attiva nei giochi, nelle competizioni e nelle avventure sui prati (eravamo sfollati in una casa di campagna), ma anche, al contrario di me, più attenta e partecipe al mondo degli adulti, curiosa di quanto avveniva tra di loro, pronta a intercettare i loro discorsi, interessata ai rapporti tra le persone “grandi”, tesa a capire anche quello che non veniva detto davanti a noi…

Era curiosità, infantile voglia di impicciarsi (le dicevo io), ma anche, e l’ho capito in seguito, interesse autentico, aspirazione a farsi coinvolgere dai problemi della vita adulta. Infatti **era poi la più pronta e in grado di aiutare, organizzare e risolvere i piccoli problemi** che mia madre con tanti bambini e tanti parenti intorno, doveva giornalmente risolvere: e, a lei, mia madre faceva spesso riferimento. Un altro suo tratto caratteristico era quello di non concedersi mai fino in fondo ai nostri giochi più infantili, di fantasia – diceva lei con una punta di superiorità - ma di preferire quelli più aderenti al mondo reale: guardare da vicino, esplorare, sperimentare cose nuove.

### Viaggio organizzato

Ricordo ora, eravamo già più grandicelle, un viaggio tutto organizzato da lei: **dal paese del Veneto in cui vivevamo, con corriere e trenini d’anteguerra, fino a San Candido!** Lei ed io avevamo intorno ai 13 anni e il fratello che ci portammo dietro poco più di sette. Non so come mia madre ce lo permise, ecco forse proprio per la fiducia che Mariangela le ispirava. Fu un viaggio dell’irrealtà: finimmo verso sera, con il freddo autunnale, nella canonica di uno sbalordito canonico austriaco; la sua novantenne perpetua, ancora più sbalordita ci offrì un enorme letto a baldacchino e latte e pane per la cena. Nessuno dei due parlava italiano, figuriamoci noi con il tedesco!

Secondo me hanno pensato di ospitare per una notte tre piccoli Rom. E furono i nostri unici contatti perché la suora italiana nostra referente che doveva accoglierci, era partita il giorno prima. Questo tanto per spiegare quale era lo spirito di iniziativa di mia sorella. Tornammo percorrendo un lungo tratto a piedi lungo la ferrovia perché non avevamo più i soldi sufficienti per l’intero tragitto: avevamo scelto di comune accordo di comprarci una brioche a testa prima di partire da S. Candido.

### Durante la guerra

Per un anno, nell’inverno del ‘44, non potendo frequentare la seconda media nella cittadina vicina per il pericolo sempre più incombente dei bombardamenti e degli scontri a fuoco tra partigiani e tedeschi, Mariangela **decise, d’accordo con mia madre, di imparare a cucire** .

La sua maestra fu una brava signora del paese, la quale, oltre che lavorare da sarta, divideva con il fratello sagrestano la cura e la pulizia della chiesa, aiutando il parroco in ogni altra necessità e Mariangela partecipava con impegno anche a queste attività. **Imparò perfino a suonare le campane in un campanile vero tirando grosse funi** che, se tenute saldamente in pugno, ti trasportavano in alto fino a sfiorare con la testa il soffitto della cella campanaria: una meraviglia!

Fu in quell’anno, a dodici anni dunque, che le capitò di accompagnare il parroco a benedire i corpi di quattro militari tedeschi uccisi durante la ritirata (da un’incursione aerea) e abbandonati nei pressi del cimitero. **Tante altre cose vide e sentì in quell’ultimo anno di guerra crudele** , tante persone diverse passavano per la cucina della sarta-sagrestana, e Mariangela lì, come diceva, era a suo agio, si sentiva utile e attiva, grande tra persone adulte.

### Fuori e dentro la scuola

**L’anno successivo fu invece un anno nero** . Il collegio di monache che frequentammo da interne, era freddo, davvero poco accogliente. Il cibo scarso, la pulizia personale poco considerata, le monache distanti, severe, ossessionate dal timore del peccato, dall’obbligo del dovere, dell’umiltà, della modestia. Io, più piccola e inconsapevole, mi limitavo a sopravvivere ma per Mariangela fu guerra totale!

**Non sopportava niente di quell’atmosfera, odiava le monache, lo studio, il freddo, le compagne ipocrite** … Dopo due tentativi di “fuga” falliti ottenemmo la libertà: a Pasqua eravamo a casa e l’anno scolastico lo finimmo trionfalmente da “esterne” grazie al trasporto con carrozza e cavallo!

**E poi, una volta terminata la guerra, ci trasferimmo a Roma.** Furono per Mariangela gli anni del ginnasio e del liceo all’Istituto Nazareth, anni generalmente sereni anche se la morte improvvisa di mio padre a soli 46 anni, obbligò noi tutti fratelli più grandi a “fare fronte” con nostra madre per superare le difficoltà di ogni tipo e proteggere i fratelli più piccoli. E solo questo ci impedì di abbandonarci al dolore e alla tristezza più assoluta.

### Senza se e senza ma

**Secondo me, quelli furono gli anni in cui la personalità di Mariangela cominciò a delinearsi con chiarezza** . L’Istituto Nazareth fu il suo campo di allenamento, dove per la prima volta rivelò a se stessa e agli altri le sue particolari qualità, capacità, aspirazioni. Studiò quanto era necessario, scoprì quali argomenti la interessavano, quali materie la facevano soffrire, quali professori amare e quali…detestare. Come tutti.

**Ma soprattutto, intrecciò le prime grandi amicizie** con alcune compagne e con alcune suore con cui resterà in contatto per sempre e che sole, nei primi anni di Chicca, seppero veramente aiutarla. Sperimentò la sua capacità di unire le persone con la forza dell’amicizia e un comune scopo da raggiungere, scoprì la fedeltà all’impegno preso, il piacere dell’attivarsi per un fine importante, la gioia del godere con gli altri delle cose belle e semplici della vita…, mangiare insieme, preparare una festa, una recita… E seppe anche cosa temere e rifiutare nella vita di ogni giorno, una volta per tutte senza se e senza ma.

**Un primo**