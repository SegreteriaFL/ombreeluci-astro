---
title: Allora, hai deciso?
date: 2014-12-15
author: Anna Maria de Rino
slug: allora-hai-deciso
lang: it
wp_id: 38653
original_url: "https://www.ombreeluci.it/?p=38653"
cluster_id: 2
has_comments: false
tags:
  - ciao-mariangela
umap_x: 4.511225700378418
umap_y: 10.112992286682129
umap_z: 12.020529747009277
issue_number: OEL-128
id_numero: "OEL-128"
numero_rivista: "Ombre e Luci"
---
“Ma dai Mariangela, ma come faccio! Non sono capace... Sono diversa da te...” “Cosa c’entra, siamo tutti diversi, dai, vedrai che non è così difficile” “Ma... Marta è piccola, ho un sacco di cose da fare, tanti pensieri...” “Tutti noi abbiamo i pensieri, fosse per questo non si muoverebbe nessuno.” Ogni tanto mi chiamava al telefono perché voleva che anche a Milano nascesse una comunità FeL. Ha avuto molta costanza; quando aveva in mente una cosa non mollava mai! E quando finalmente qui qualcosa cominciava a muoversi le telefonate continuavano e il suo entusiasmo, la sua sicurezza, correvano sui fili e ci comunicavano energie, forza e nuove idee. Lei, Mariangela, era un vulcano e un po’ alla volta è riuscita a trasmetterci la sua passione, il suo entusiasmo per questa cosa che qua e là cominciava a nascere. Lei sapeva che tante mamme erano sole come si era sentita e si sentiva lei. Mamme che desideravano vedere i loro figli, non evitati, tenuti lontani, ma amati e considerati figli di Dio prediletti, capaci di voler bene e di aiutarci con la loro semplicità e naturalezza. E così quando la prima comunità qui muoveva i primi passi è arrivata da Roma con i suoi ragazzi, le sue mamme, i loro amici contagiati dal suo entusiasmo, pronti a trasmetterci il morbo di FeL che così anche a Milano cominciava a serpeggiare. Così lo chiamava Mariangela. Perché l’interesse e la forza per iniziare a partecipare a FeL avvenivano solo per contagio. Mariangela aveva il dono di parlare con il cuore, si sentiva subito che la forza che l’animava ti avrebbe convinto, ti avrebbe aiutato. Così é stato per me, per tanti anni. Grazie sorella.
*Annamaria Mazzarotto*
, 2014