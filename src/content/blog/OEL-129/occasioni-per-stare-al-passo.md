---
title: Occasioni per stare al passo
date: 2015-03-19
author: Angela Grassi
slug: occasioni-per-stare-al-passo
lang: it
wp_id: 38852
original_url: "https://www.ombreeluci.it/?p=38852"
cluster_id: 5
has_comments: false
tags:
  - fede-e-luce
  - campi-fede-e-luce
umap_x: 8.061776161193848
umap_y: 6.974990367889404
umap_z: 11.767931938171387
issue_number: OEL-129
id_numero: "OEL-129"
numero_rivista: "Ombre e Luci"
---
Cosa ci si aspetta da una vacanza? Riposare, divertirsi, fare le cose che ci piacciono, stare in compagnia, ridere e scherzare. E magari - perché no? - anche trovare l’occasione per fermarsi e staccare la spina, dedicando tempo a se stessi e al proprio rapporto con Dio.

Ai campi di Fede e Luce si vive tutto questo (beh, magari il riposo per qualcuno non è proprio al primo posto...) e molto di più. Una vacanza in comunità è l’occasione per passare intere giornate insieme. E questo significa avere il tempo per dialogare, conoscersi, scoprire le abitudini e le passioni di ciascuno. Significa anche prendere il passo di chi magari impiega più tempo a muoversi o a mangiare e scoprire che in quei minuti rallentati sono nascosti parecchi doni. Significa darsi occasioni per riflettere con serenità sui temi che vengono proposti ogni giorno ed è anche più facile perché, se parliamo di amicizia, accoglienza, gioia, fedeltà, amore, abbiamo davanti tanti esempi concreti.

Lo stile può essere diverso: c’è chi organizza ogni secondo e chi lascia parecchio spazio al bisogno di relax; chi imposta corvèe che coinvolgano tutti nella preparazione dei pasti e delle camere e chi si concede di sedersi a tavola con tutto già pronto. Ma l’obiettivo di un “campo” è lo stesso: condividere giornate insieme, fare comunità.

E allora la risata contagiosa di Dani, la dolcezza di Silvia, la musica di Matteo, i mimi vissuti con Arianna, le nuotate di Paola, le passeggiate con Daniela, i Nutella party, le danze fino a tarda sera, gli avanzi di pesce tirati ai gabbiani diventano ricordi che si stampano nella mente e quando riaffiorano portano il sorriso. Quelle emozioni non si cancellano. Sparisce solo lo sguardo triste alla fine della settimana: perché la prossima vacanza sarà ancora più divertente e coinvolgente.