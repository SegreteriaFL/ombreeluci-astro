---
title: Doni preziosi
date: 2015-03-19
author: Cristina Tersigni
slug: doni-preziosi
lang: it
wp_id: 38907
original_url: "https://www.ombreeluci.it/?p=38907"
cluster_id: 5
has_comments: false
tags:
  - fede-e-luce
umap_x: 6.734733581542969
umap_y: 9.12550163269043
umap_z: 11.614999771118164
issue_number: OEL-129
id_numero: "OEL-129"
numero_rivista: "Ombre e Luci"
---
Scrive la giovane mamma di un bambino autistico che non conosce Fede e Luce: “ *È il dono più difficile che la vita poteva darmi, ma senza chiedere mi dà tanto... Anche se ho avuto un altro destino di mamma, quello che conta è non sentirsi sole mai... Da mamma spero solo che il suo domani sia fatto di persone con un grande cuore* ”.

**Meglio di quanto potrei fare io, esprime così le questioni fondamentali che stanno a cuore a questo giornalino e che animano Fede e Luce e le sue comunità** : non fuggire le sofferenze di chi ci è accanto; scoprire che anche chi sembra solo destinato ad aver bisogno di aiuto dà, misteriosamente, più di quel che appare; riconoscere il compito difficile, inatteso, del genitore di un figlio colpito, come dice mons. Brambilla, da una ferita interminabile qual è la disabilità; essere consapevoli del bisogno che abbiamo gli uni degli altri; trovare luoghi e persone che comprendano tutto questo, almeno ci provino, e si lascino muovere-con.

**Fede e Luce è fatta di persone che si impegnano ad educare il loro cuore in questa direzione** . E che hanno scoperto cose nuove, di sé e di chi vive loro accanto. Così, in questo numero doppio dedicato a Fede e Luce per i suoi 40 anni in Italia e in vista del pellegrinaggio di ringraziamento a giugno, abbiamo provato a raccontare quali cose nuove, quali doni, abbiamo vissuto a Fede e Luce.

**Forse non tutti potranno apparire tali.** Forse ce ne saranno anche altri che non abbiamo saputo raccontare. Sicuramente il dono più grande sono le 59 comunità sparse in Italia, ciascuna delle quali è brevemente raccontata in ogni pagina del giornalino: gocce certo, ma senza la cui vita e storia anche difficile, il mare che abitiamo sarebbe un po’ più piccolo. Con molta riconoscenza, segnalo la presenza di tre voci esterne a Fede e Luce autorevoli e incoraggianti: quella del Card. Ravasi, di mons.

Galantino e di sr. Veronica Donatello, che ci fanno sentire come anche il cammino di Fede e Luce possa testimoniare il messaggio evangelico. Consapevoli che nel mare in tempesta la paura rischia di invaderci e lasciarci atteriti e soli, sull’onda del tema scelto per il pellegrinaggio, confidiamo in Gesù che continui a venire incontro alla nostra piccola barca, dicendo: “Coraggio, sono Io!”.

*Cristina Tersigni* , 2015