---
title: "Perché Scuola Potenziata e Centro Socio-Educativo per piccoli"
date: "1998-12-10"
author: "Mariangela Bertolini"
theme: "cluster-0"
cluster_id: 0
slug: "perche-scuola-potenziata-e-centro-socio-educativo-per-piccoli"
lang: it
numero_rivista: "Ombre e Luci"
id_numero: "OEL-64"
issue_number: OEL-64
wp_id: 12416
has_comments: false
tema_code: "T10"
tema_label: "Educare e crescere insieme"
categoria_menu: "Crescere"
---
Il progetto di scuola potenziata è bello perché prevede l’integrazione del bambino con gravi handicap nel contesto della scuola elementare e la presenza non soltanto dell’insegnante di sostegno ma anche di quelle figure professionali che più rispondono alle esigenze educative e pratiche di questi bambini. Ma è un progetto che si scontra con i limiti della realtà sociale italiana nella quale “la scuola gestisce la scuola e il sociale gestisce il sociale ”. Il rischio è quello di ritrovarsi soltanto con l'insegnante di sostegno e di non sapere come rispondere, tanto per essere concreti, alle domande: chi lo porta in bagno? chi lo cambia? cosa gli faccio fare mentre in classe si calcola l’area del cerchio? Integrazione sì, ma senza possibilità di curare l’aspetto educativo, riabilitativo e di servizio. Per contro, la realtà del CSE piccoli, che ben risponde ai bisogni educativi e di accudimento del bambino, sembra arrendersi davanti alla possibilità di “scolarizzare” il bambino con handicap grave, negando così la possibilità dell’integrazione, della partecipazione a momenti comuni e ad attività integrate con bambini della stessa età.
Leggi anche: [Una scuola su misura](https://www.ombreeluci.it/1998/una-scuola-su-misura/)
Ecco perché la realtà di Zingonia ci sembra intelligente e su misura: intelligente perché riunisce nello stesso luogo (la scuola) due realtà (la scuola potenziata e il CSE piccoli) superando l’ottica del “solo scuola” o “solo sociale”, offrendo la possibilità di lavorare insieme e con lo stesso obiettivo ad enti e istituzioni forse poco abituati a farlo. E su misura perché dà al bambino quelle figure professionali, quel contesto e quei servizi che ben rispondono ai suoi bisogni specifici.

- Mariangela Bertolini, 1998

[**Mariangela Bertolini**](https://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, affetta da una grave disabilità.
È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](https://www.ombreeluci.it/author/mariangela-bertolini) di Mariangela