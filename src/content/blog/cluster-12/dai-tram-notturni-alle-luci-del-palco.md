---
title: Dai tram notturni alle luci del palco
date: 2022-02-17
author: Silvia Camisasca
slug: dai-tram-notturni-alle-luci-del-palco
wp_id: 27903
original_url: "https://www.ombreeluci.it/?p=27903"
cluster_id: 12
has_comments: false
umap_x: 8.740556716918945
umap_y: 7.2232255935668945
umap_z: 8.747635841369629
issue_number: OEL-160
---

«Era il 2015, allora di notte conducevo i tram dell’Atm, l’azienda di trasporti di Milano, e di giorno, essendo fisioterapista, seguivo la Nazionale Italiana Artisti TV e l’associazione Colorado Charity Team: qui incrociai il mondo della comicità e quello dell’associazionismo» ricorda così Salvatore Ferrara l’incontro che lo ha portato a fondare, insieme ai comici Angelo Pintus e Stefano Chiodaroli, l’associazione Nic (Nazionale Italiana Comici) con base a Rozzano nel milanese, la squadra di calcio che ha come obiettivo raccogliere fondi attraverso lo sport. Uno sport inclusivo, in cui a scendere in campo sono adolescenti e giovani con disabilità.

In pochi anni la partecipazione, non solo delle famiglie, cresce a tal punto da diversificare le iniziative in altre manifestazioni, perché più si conoscono le diverse abilità e più si scoprono energie latenti, insospettabili doti, che attendono solo occasioni per emergere e scorrere. «A fine ottobre inauguriamo la sesta stagione del progetto Diversamente Comici, a cui parteciperanno ragazze e ragazzi con disabilità di tutta Italia. Chiamati ad interagire sul palco da comici professionisti, saranno direttamente loro i protagonisti degli spettacoli teatrali, i cui incassi verranno, come ad ogni stagione, direttamente devoluti, già tra il primo e il secondo tempo, alle famiglie dei nostri mattatori o alle associazioni no profit quotidianamente impegnate a loro fianco. Dal 2015 abbiamo sostenuto 22 associazioni!» racconta con orgoglio Salvatore.

Unica condizione per beneficiare del supporto della Nic, è la presentazione di un progetto ideato e sviluppato dai ragazzi, seguiti poi in fase di realizzazione dai responsabili Nic: così, ad esempio, da diversi anni continua la collaborazione con la Fondazione De Marchi, impegnata a fianco dei bambini affetti da fibrosi cistica. «Molto spesso gli adolescenti che vivono una condizione di disabilità, si sentono esclusi o tenuti ai margini della comunità, pur consapevoli di essere dotati di straordinarie capacità, di nutrire passioni come tutti gli altri coetanei e di poter essere di aiuto e utilità per tutti noi. Per questo è fondamentale creare occasioni in cui possano esprimersi liberamente: nei nostri incontri, siamo noi a ricevere più di quanto pensiamo di donare, scoprendo impensabili qualità e tante risorse che potremmo mettere a frutto per le nostre comunità» racconta il presidente di Nic. E, d’altra parte, i ragazzi si mettono alla prova, si misurano in performance in cui si relazionano direttamente con tante persone, estranee alla cerchia della quotidianità, e la gratificazione che ricevono accresce autostima e fiducia in sé stessi.

«Sono riuscita a superare la timidezza che mi ha sempre ostacolata nei rapporti a scuola – racconta Gaia, 11 anni, veterana delle barzellette, ormai completamente guarita dalla leucemia linfoblastica acuta – e, soprattutto, in questa esperienza non mi sono mai sentita discriminata, ma valorizzata per quello che so fare». Del resto, nulla è più efficace, per scardinare pregiudizi precostituiti e demolire tabù, che ostacolano il dialogo e la comprensione tra le persone, di uno spettacolo comico, in cui ironizzare su difetti e limiti comuni a tutti e socializzare con chi appare molto distante da noi.

Al valore umano e sociale dell’esperienza si aggiungono poi i risvolti professionali. «Ho imparato moltissimi trucchi del mestiere e ho approfondito meccanismi e linguaggi dell’ambito teatrale che finora ignoravo» afferma Cristiano Rossi, in arte Cris Brave, che, nonostante la tetraparesi spastica, partecipa agli spettacoli come copresentatore da diversi anni. La maturazione umana e artistica passa dalla soddisfazione più grande: «Il pubblico riconosce il valore di uno sforzo gratuito, il cui unico scopo è trasmettere un messaggio: ognuno può fare del bene e ognuno deve fare i conti con i propri limiti» conclude Cris. Non è forse nell’imperfezione che ci scopriamo unici?

*Editoriale* [**Stupiti e grati**](https://www.ombreeluci.it/2022/stupiti-e-grati/) di *Cristina Tersigni*

*Focus: Alle radici di cinquant'anni di storia* [**Come non perdere quanto abbiamo vissuto?**](https://www.ombreeluci.it/2022/come-non-perdere-cio-che-abbiamo-vissuto/) *di Marie-Hélène Mathieu* [**Jerome Lejeune**](https://www.ombreeluci.it/2022/jerome-lejeune/) *di Cristina Tersigni* [**Loïc che oggi continua a benedirci**](https://www.ombreeluci.it/2022/loic-che-oggi-continua-a-benedirci/) *di Angela Grassi* [**Le caramelle e la forza di suor Ida Maria Ferri**](https://www.ombreeluci.it/2022/le-caramelle-e-la-forza-di-suor-ida-maria-ferri/) *di Cristina Tersigni * [**Ci siamo svegliati**](https://www.ombreeluci.it/1974/insieme-primo-articolo/) *di Enzo Ferrazzoli * [**È nato qualcosa che nessuno aveva previsto**](https://www.ombreeluci.it/2022/e-nato-qualcosa-che-nessuno-aveva-previsto/) *di Vito Giannulo*

*Intervista * [**Poco a sud dell'Equatore**](https://www.ombreeluci.it/2022/poco-a-sud-dellequatore/) *di Cristina Tersigni*

*Testimonianza * [**Le donne e gli uomini della seconda fila**](https://www.ombreeluci.it/2022/le-donne-e-gli-uomini-della-seconda-fila/) *di Giovanni Intini*

*Associazioni * [**Dai tram notturni alle luci del palco**](https://www.ombreeluci.it/2022/dai-tram-notturni-alle-luci-del-palco/) *di Silvia Camisasca*

*Spettacoli * [**Quel che non si guarda ma non si vede**](https://www.ombreeluci.it/2021/quel-che-si-guarda-ma-non-si-vede/) *di Enrica Riera*

[**Dialogo aperto**](https://www.ombreeluci.it/2022/dialogo-aperto-n-156/)

*Libri * [**Noi due siamo uno**](https://www.ombreeluci.it/2022/noi-due-siamo-uno-recensione/) *di Matteo Spicuglia * [**Speranza**](https://www.ombreeluci.it/2022/speranza-recensione/) *di Gianni Rodari * [**Basaglia, il dottore dei matti**](https://www.ombreeluci.it/2022/basaglia-il-dottore-dei-matti-recensione/) *di Andrea Laprovitera e Armando Miron Polacco * [**Il mistero del London Eye**](https://www.ombreeluci.it/2022/il-mistero-del-london-eye-recensione/) *di Siobhan Dowd*

*Diari* [**Stavolta ho tifato per la Primavera dell'Empoli**](https://www.ombreeluci.it/2022/stavolta-ho-tifato-per-la-primavera-dellempoli/) *di Benedetta Mattei* [**L'oro che sta per terra**](https://www.ombreeluci.it/2022/loro-che-sta-per-terra/) *di Giovanni Grossi*