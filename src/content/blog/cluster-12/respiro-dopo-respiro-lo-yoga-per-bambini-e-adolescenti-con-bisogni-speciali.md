---
title: "Respiro dopo respiro: lo yoga per bambini e adolescenti con bisogni speciali"
date: 2013-12-14
author: Cristina Tersigni
slug: respiro-dopo-respiro-lo-yoga-per-bambini-e-adolescenti-con-bisogni-speciali
wp_id: 38081
original_url: "https://www.ombreeluci.it/?p=38081"
cluster_id: 12
has_comments: false
tags:
  - yoga
umap_x: 6.689487934112549
umap_y: 8.291533470153809
umap_z: 7.648752212524414
issue_number: OEL-124
---

### Come nasce lo Yoga per Bambini e Adolescenti con Bisogni Speciali?

Un giorno una mamma mi ha contattata con una richiesta che mai avrei immaginato: **praticare Yoga con Alessandro, il suo bambino cerebroleso di 6 anni** .

**Ale ha una malformazione cerebrale congenita chiamata Lissencefalia parziale** ed è seguito, sotto molteplici aspetti, da un’equipe di medici americani. Soffrendo di anemia, i suoi medici avevano suggerito la pratica Yoga per ristabilire i livelli di emoglobina; inoltre, poiché questa malformazione crea disturbi respiratori, lo Yoga avrebbe aiutato Ale ad “imparare” a respirare regolarmente ed autonomamente. Mi sono chiesta come avrei potuto praticare Yoga con un bambino così particolare, che non avrebbe potuto eseguire una serie di movimenti e posizioni, che non poteva parlare. Abbiamo cominciato… e passo dopo passo o, meglio, respiro dopo respiro, quel bambino speciale imparava tanto e, cosa meravigliosa, si divertiva tantissimo!

**Oggi i livelli di emoglobina sono tornati nella norma** , Ale e io facciamo Yoga regolarmente, con grande gioia e condivisione, e il respiro è ormai una pratica naturale.

**Questo bambino è stato ed è per me un maestro** : io imparo e mi diverto quanto lui e insieme a lui. Dal nostro incontro nasce Yoga per Bambini e Adolescenti con Bisogni Speciali, uno studio approfondito per creare metodologie di Yoga per ogni bambino e adolescente disabile.

### Il metodo?

**Ogni bambino viene seguito e avviato alla pratica singolarmente** insieme all’insegnante. Il metodo cambia a seconda della tipologia del bisogno, in base alle esigenze e capacità di ogni bambino. La pratica Yoga sarà così strutturata in:

**Asana:** le posizioni di Yoga, ritenute dai bambini generalmente divertenti e stimolanti, vengono eseguite seguendo dei principi universali di allineamento per sentire sé stessi e sciogliere tensioni e ansie, attivare ed incrementare il tono muscolare (e quindi la forza, la resistenza, l’equilibrio, ecc), allineare tutta la struttura del corpo (con grande attenzione alla colonna vertebrale). I giovani studenti che non hanno la possibilità di eseguire le Asana autonomamente, saranno condotti e sostenuti dall’insegnante e, per quei bambini la cui disabilità non consente autonomia nei movimenti, la pratica fisica diventerà un’esplorazione e un risveglio di tutte le parti del corpo. L’approccio nell’insegnare questo tipo di posizioni è all’insegna del gioco e del divertimento, poiché l’obiettivo è che la pratica Yoga sia utile quanto piacevole.

**Pranayama:** letteralmente “espansione della forza vitale” è la pratica dedicata al respiro. L’adeguato funzionamento dei muscoli e degli organi interni, lo stato della mente e il nostro stato interiore sono strettamente connessi al modo in cui respiriamo. Ognuno dovrebbe “imparare” a respirare, poiché dalla libertà del respiro nasce benessere e serenità.

**La pratica del respiro naturale aiuta il bambino e l’adolescente con bisogni speciali** a placare l’ansia e a ridurre lo stress, ad avere coscienza di sé, pazienza e coraggio, e gli fornisce uno strumento meraviglioso per poter condurre la sua vita, anche al di fuori del tappetino di Yoga, più serenamente e in modo autonomo.

**Tema Spirituale e Gioco Sensoriale:** la pratica Yoga è fisica quanto spirituale. Con il termine “spirituale” non ci si riferisce a nessun tipo di religione o credo, ma ai temi universali del cuore. Verranno esplorate virtù come il coraggio, la gentilezza, la fiducia e tanto altro ancora; verranno chiamati a partecipare i sentimenti e le sensazioni, tutto nel rispetto del tempo, dei desideri, dei bisogni e della personalità di ogni bambino. Poiché la felicità vera comprende ogni aspetto di sé: dal piano fisico, alla mente, al cuore.

**Il metodo, così come i risultati sul singolo della pratica Yoga, sono tuttora in fase di studio** e scoperta e continuamente arrivano dal mondo nuovi spunti di riflessione, nuovi studi scientificamente validi su come e quanto lo Yoga contribuisca ad accrescere la qualità della vita di chiunque lo pratichi e, ancora di più, di chi ne abbia un bisogno particolare.

### Chi può farlo?

**Yoga per Bambini con Bisogni Speciali è rivolto ai bambini e agli adolescenti che vivono una condizione fisica o psichica particolare** , una qualunque disabilità, una malattia, un momento difficile da affrontare.

**È importante essere consapevoli che TUTTI i nostri bambini e adolescenti possono praticare Yoga** , in armonia con le necessità e le capacità di ognuno.

**Ognuno di noi è unico e meraviglioso** e la mia missione è viverne l’esperienza insieme ai miei giovani studenti, che sono poi anche i miei maestri e i miei compagni di avventura. Sono fermamente convinta che Dio dimori dentro ognuno di noi, nessuno escluso, e che non ci sia un motivo abbastanza valido o un limite troppo ostico per non imparare a percepire la Sua presenza dentro di noi, nel Cuore e nella nostra Vita.

a cura di *Cristina Tersigni*