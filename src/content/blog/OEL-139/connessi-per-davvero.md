---
title: Connessi per davvero
date: 2017-09-06
author: Cristina Tersigni
slug: connessi-per-davvero
lang: it
wp_id: 3347
original_url: "https://www.ombreeluci.it/?p=3347"
cluster_id: 0
has_comments: false
tags:
  - social-network
  - relazioni
  - amicizia
umap_x: 7.831531524658203
umap_y: 8.489227294921875
umap_z: 8.06621265411377
issue_number: OEL-139
id_numero: OEL-139
---
Gira in rete da qualche mese il [video di un antropologo statunitense, Simon Sinek](https://youtu.be/hER0Qp6QJNU) , che credo in tanti avranno visto. In poco più di quindici minuti sottolinea **alcune delle fragilità più evidenti della generazione tra i 18 e i 34 anni, detta dei *millenials* ,** spesso etichettata come pigra, ripiegata su di sé, vanitosa, iperconnessa. Quelli che la compongono, sono descritti da Sinek come giovani ai quali durante la crescita non è stato permesso di affrontare frustrazioni, incapaci di intessere relazioni sociali stabili e significative, impazienti, desiderosi di lasciare il segno nell’ambiente in cui vivono, che cercano e ottengono gratificazioni, immediate grazie alle moderne tecnologie.

**Nel mio immaginario, impazienza e voglia di cambiare il mondo coincidono con l’idea che ho di “giovane”** ; persone lasciate a sé stesse a guardarsi allo specchio di uno schermo telefonico, invece no. Concentrato solo su di me o trasformo l’altro in un oggetto, su cui posso lasciare il segno, sopraffarlo anche con violenza oppure divento un disadattato, depresso, sfiduciato in me e negli altri, inconsapevolmente dipendente dai dispostivi tecnologici ora disponibili (ed il mondo adulto non è che sia immune a tutto questo, anzi…).

**Le cose più importanti della vita** , quelle che danno un senso alla vita, ricorda Sinek, hanno per definizione bisogno di tempo e - aggiungo io, perché non mi sembra scontato - *dell’altro in carne e ossa* : l’amore, la fiducia, la stabilità delle relazioni, la gioia che non sia semplice e passeggero divertimento.

> **Le storie che troverete in questo numero, sono fatte di tempo e pazienza, investimento su sé e sull’altro.**

**Certamente dobbiamo ricordarlo noi stessi e farcene testimoni** per indicare un senso Alto e Altro che deve riguardare ciascuno, in qualsiasi ambiente ci troviamo a vivere: in famiglia, nella società, nella scuola e nello sport. Papa Francesco, alla XXXI Giornata della Gioventù a Cracovia, ha usato parole come *fratellanza* , *fraternità* , *comunione* e *famiglia* per rispondere alla terribile tentazione dell’uomo di lasciare il segno nel mondo aggiungendo violenza a violenza, odio all’odio.

**Le storie che troverete in questo numero, sono fatte di tempo e pazienza, investimento su di sé e sull’altro;** sono veri e propri percorsi di *alleanza* e di *inclusione* che prendono vita in famiglia e nello sport, a scuola o nella propria associazione, nella Chiesa o nel tempo libero di un campo estivo. Esperienze che penso rappresentino provvidenziali antidoti per combattere divisioni, individualismo e solitudine, disagi, spesso veri e propri mali che affliggono il nostro tempo e il nostro mondo.

*Cristina Tersigni* , 2017