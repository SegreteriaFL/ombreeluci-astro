---
title: Together a San Pietro
date: 2024-02-19
author: Melanie Castellani
slug: together-a-san-pietro
wp_id: 43525
original_url: "https://www.ombreeluci.it/?p=43525"
cluster_id: 3
has_comments: false
umap_x: 8.225651741027832
umap_y: 8.770082473754883
umap_z: 12.73098087310791
issue_number: OEL-168
---

Le strade del centro di Roma sono state inondate da condivisione e amore, lo scorso 30 settembre. Invitati dalla comunità di Taizé, giovani provenienti da tutta Europa e da tutte le realtà ecclesiali hanno condiviso un momento di fede. Tra le realtà che hanno risposto all’invito per *Together. Raduno del popolo di Dio* , [c’era anche Fede e Luce](https://www.fedeeluce.it/2023/11/22/together-una-magnifica-esperienza-tutti-insieme/) .

Nella prima parte dell’evento, in laboratori e tavole rotonde disseminate per la città, sono stati affrontati percorsi tematici insieme ad altre confessioni religiose. Quello di [Fede e Luce](http://fedeeluce.it) , intitolato *La ricchezza della fragilità* , si è svolto nella basilica dei Santi Apostoli, mosso da una domanda: Possiamo vedere la diversità e la fragilità come ricchezze nelle nostre vite? **Spesso pensiamo che fragilità e diversità vadano nascoste, mentre Fede e Luce suggerisce di mostrarle perché ci rendono unici.** È prezioso imparare insieme a valorizzare e a riconoscere la bellezza di ciascuno. Una delle riflessioni è partita dalla frase del vangelo «Ogni volta che avete fatto queste cose a uno solo di questi fratelli più piccoli, l’avete fatta a me» (Matteo 25, 31): ascoltiamo la voce dei più fragili, che è anche la nostra voce, perché ogni singola persona è una storia sacra.

Una lunga camminata ha condotto quindi i pellegrini provenienti dai diversi laboratori prima a San Giovanni in Laterano, per il pranzo e la festa, e poi a San Pietro per il momento più intenso della giornata: la Veglia. **Alcuni componenti di Fede e Luce hanno realizzato un mimo sulla parabola del Buon Samaritano, emblema del ringraziamento per il dono dell’altro.** Nel suo intervento, Papa Francesco ha ricordato come il popolo di Dio debba camminare insieme: bisogna imparare a fare silenzio insieme per adorare il mistero del Dio fatto uomo perché più siamo uniti tra noi, più saremo vicini a Cristo.

L’alternarsi dei vari momenti di preghiera, dei bellissimi canti proposti da cori e solisti, dei molteplici segni che davano forme diverse alla comune preghiera, è stato guidato da due giovani, Dorota Abdelmoula e Leonardo Mazzarotto. «Quando mi è stato chiesto di partecipare a *Together* come presentatore della Veglia – ci ha raccontato Leonardo, amico di Fede e Luce – ho avuto subito la sensazione che sarebbe stato qualcosa di bello e di grande. Forse, però, non immaginavo quanto. Non nascondo di aver avuto anche un po’ di paura, di non riuscire a corrispondere a quello che ci si aspettava da me, di fare degli errori. Ma poi è bastato cominciare e tutto ha assunto significato. **Non era più paura quella che provavo, ma un forte senso di gratitudine** ». Il momento del mimo, ha proseguito Leonardo, «ha avuto per me un peso diverso; anche se ho cercato di nascondere il mio coinvolgimento, durante quei minuti il mio cuore ha cambiato ritmo. Il motivo è Fede e Luce, che mi ha sempre permesso di vivere la mia fede e di riconoscere l’amore; in piazza San Pietro lo ha fatto ancora una volta. Quel giorno mi ha regalato un’emozione che rimarrà con me»

**Leggi anche il [racconto di Giovanni Grossi](https://www.ombreeluci.it/2024/mimo-a-san-pietro/) sul mimo a San Pietro**