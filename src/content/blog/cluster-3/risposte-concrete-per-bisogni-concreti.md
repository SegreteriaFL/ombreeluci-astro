---
title: Risposte concrete per bisogni concreti
date: 2020-06-18
author: Enrica Riera
slug: risposte-concrete-per-bisogni-concreti
wp_id: 18594
original_url: "https://www.ombreeluci.it/?p=18594"
cluster_id: 3
has_comments: false
umap_x: 7.998165607452393
umap_y: 8.601984977722168
umap_z: 10.318400382995605
issue_number: OEL-152
---

Questa è la storia di don Giacomo Panizza, prete operaio oggi settantatreenne che nel 1976 decide di lasciare la Lombardia per trasferirsi in Calabria, senza tornare mai più indietro. «Mi trovavo in visita – racconta con leggero accento bresciano – alla comunità di Capodarco nelle Marche, stavo realizzando una tesina su catechesi e disabilità e mi imbattei in sacerdoti e scout che speravano nella possibilità di accogliere, appunto nella comunità marchigiana, alcuni calabresi in carrozzina abbandonati a se stessi. A quel punto mi son detto: “Perché spostarli? Facciamo qualcosa in Calabria coi calabresi”; e così, neanche trentenne e quasi per caso, sono arrivato nel profondo sud».

Con un passato da metalmeccanico, dal primo gruppo autogestito (una ventina di persone con disabilità e una decina di operatori) il lavoro di don Panizza è proseguito nel tempo. Fino a far esponenzialmente crescere *Comunità Progetto Sud* , onlus indipendente che dal 1976 ha sede a Lamezia Terme e che, oltre a persone con disabilità, sta accanto a tossicodipendenti, immigrati, rom, malati di Aids, minori e donne in difficoltà. Un insieme di reti, insomma, che cerca quotidianamente di dare risposte concrete di inclusione sociale. Un gruppo di gruppi, nato per offrire soluzioni alternative all’istituzionalizzazione e deportazione di persone calabresi con disabilità negli istituti del nord, e poi allargatosi ad altre problematiche sociali, perseguendo sempre giustizia, eguaglianza e legalità.

«Appena arrivato in Calabria – continua don Giacomo – tutti mi ponevano la domanda: “A chi appartieni?”. Nessuno si rendeva conto che ci apparteniamo tutti». Il sacerdote – che ha sfidato la ‘ndrangheta (dal 2002 uno dei centri di *Progetto Sud* si trova in uno stabile confiscato a una cosca), ricevendo continue intimidazioni – combatte giorno per giorno i pregiudizi. E lotta per i diritti di chi vive in prima persone certe condizioni.

«In Calabria c’è ancora tanto da fare, abbiamo un quinto dei servizi della Campania e un ventesimo di quelli presenti in Lombardia; la legge 328/2000 ad esempio non è stata nemmeno implementata, ma almeno, rispetto al passato, un cambiamento c’è stato: non lavoriamo sulle persone con disabilità, lavoriamo con loro». Una cosa rivoluzionaria, da cattivi maestri – per dirla col titolo del suo ultimo libro edito da Edb – stante a quello che al sud, e nell’intera Italia, si è insegnato fino a una certa epoca.

«Noi di *Comunità Progetto Sud* abbiamo da subito cercato di far uscire dall’isolamento persone considerate handicappate. Uomini e donne chiusi in casa, emarginati, che uscendo finalmente sono rinati e hanno capito di essere grandi e figli di Dio. Da noi la persona con disabilità sa che l’importante non è tanto ricevere quanto dare. Capire, cioè, che non si è per forza belli, bravi e perfetti ma che, come tutti, si hanno capacità e incapacità». Sempre sul fronte della disabilità, tra i diversi gruppi di don Giacomo Panizza (tra cui il centro di riabilitazione, quello psico-educativo per l’autismo e lo sportello informativo guidato da una persona con disabilità) c’è la casa famiglia *Dopo di Noi* – di cui è responsabile l’educatrice e coordinatrice Elvira Benincasa – che apre le porte nel 2009, al secondo piano di un edificio confiscato alla mafia sul territorio lametino, per accogliere persone con disabilità fisica o psichica. Persone senza famiglia o con genitori non in grado di prendersene più cura, a cui viene messo a disposizione un servizio residenziale, attivo 24 ore su 24 e scandito dal clima familiare e da precise regole di convivenza, rispetto e accoglienza. A tutto ciò si aggiunge il valore delle storie personali di ogni ospite, al momento 6 fissi più un settimo a cicli alterni, tra i 50 e i 74 anni.

Le giornate non vanno avanti come in una bolla: oltre ai piani individuali e ai piani terapeutici da rispettare, ci sono anche le normali routine familiari. C’è chi va in palestra, chi svolge attività sul territorio, chi prepara il pranzo e poi nel pomeriggio va dal parrucchiere o a far visita ai vicini di casa, chi esce col pullmino attrezzato della struttura. Si organizzano le vacanze estive, tra Sila e mare. Col tempo si è costruita una famiglia felice che somiglia a tutte le famiglie felici, e al contempo una famiglia infelice a modo suo (per parafrasare la letteratura), fatta di operatori, esperti, professionisti, cuochi e soprattutto di voci che finalmente vengono ascoltate. « *Dopo di Noi* come tutti gli altri centri – conclude don Panizza – compresi gli Sprar, le case antiviolenza, l’ufficio legale per i migranti e tutti gli altri programmi di recupero, è una comunità dove non solo si abita insieme ma si vive il territorio, il mondo e la vita». Partendo, naturalmente, da sud.

*Editoriale* ** ** **E sono 150!** di Cristina Tersigni

*Focus: Piccolo e grande schermo* **La varietà in cui viviamo** di Giulia Galeotti **Interpreti di se stessi** di Giulia Galeotti **Give Me Liberty** di Claudio Cinus **Years and Years** di Matteo Cinti **Quando ha recitato sottovento** di Daniele Cogliandro **Due fratelli e la brigata inglese** di Giulia Galeotti ...e per approfindire, c'è il nostro **speciale [Cinema e disabilità](https://www.ombreeluci.it/2019/speciale-cinema-e-disabilita/)** .

*Intervista* **Corrispondenze (e zoomate) dalla Russia** di Cristina Tersigni

*Testimonianze* **Una piccola malga** di Lucina Spaccia

*Dall'archivio* [**Abitare la speranza**](https://www.ombreeluci.it/2002/abitare-la-speranza/) di Mariangela Bertolini

*Associazioni* **Risposte concrete per bisogni concreti** di Enrica Riera

*Fede e Luce* **Vicini a distanza** di Angela Grassi

*Spettacoli* [**La sfida di rileggere le scene del cinema**](https://www.ombreeluci.it/2020/sensuability/) di Matteo Cinti

*Rubriche* **Dialogo Aperto n. 150** **Vita Fede e Luce n. 150**

*Libri* **Il dono oscuro** di John M. Hull **I bambini sono speranza** di Papa Francesco **Diversi** di Gian Antonio Stella **Tempo di imparare** di Valeria Parrella

*Diari* **La differenza tra Shakespeare e Insinna** di Benedetta Mattei **Come sono cambiato in questi anni** di Giovanni Grossi