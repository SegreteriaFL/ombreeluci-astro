---
title: Tu ci hai chiamati... Eccoci!
date: 2016-09-16
author: Cristina Tersigni
slug: tu-ci-hai-chiamati-eccoci
wp_id: 39522
original_url: "https://www.ombreeluci.it/?p=39522"
cluster_id: 3
has_comments: false
tags:
  - giubileo-2016
umap_x: 8.837084770202637
umap_y: 9.537225723266602
umap_z: 10.864331245422363
issue_number: OEL-136
---

N
ell’indire il Giubileo straordinario, Papa Francesco ricordava le parole di San Giovanni Paolo II: “La parola e il concetto di misericordia sembrano porre a disagio l’uomo (contemporaneo), il quale, grazie all’enorme sviluppo della scienza e della tecnica... è diventato padrone ed ha soggiogato e dominato la terra ...ma sembra che non lasci spazio alla misericordia...”. Misericordia del Padre che ha preso il volto di Gesù: il Santo Padre ci ha chiamato a vivere questa dimensione dell’Amore, ne ha evidenziato la concretezza nell’invito a compiere opere di misericordia; ha compiuto gesti e avuto incontri molto significativi. Recentemente ci ha ricordato che “la misericordia è un viaggio dal cuore alle mani nel quale dobbiamo lasciare che la miseria, quella degli altri e la nostra, ferisca il nostro cuore”. Viaggio in cui le nostre mani diventano vere agenti del cuore, portatrici di misericordia. È un viaggio necessario al riconoscersi e riconoscere ciascuno degno e capace di amore: il Papa descrive la misericordia come “una legge fondamentale che abita il cuore e guarda con occhi sinceri il fratello che ha accanto, che apre alla speranza”, che offre la grazia di divenire sovra-umani, riconoscendoci peccatori, feriti...umani. Come ci aiuta a capire Mons. Fisichella, le giornate e gli incontri di questo Giubileo divengono un punto di partenza per la nostra vita personale e di comunità. Comunità che sentiamo toccate dalla misericordia nello stare a fianco di chi, ferito nell’intelligenza o nella capacità di relazione – o in altre condizioni che umanamente mettono a disagio noi uomini e donne contemporanei... – è perfetto agente in grado di rivelare sorrisi o azioni poco sincere, scavare nel nostro animo, in virtù di un cuore pienamente desideroso di amare e di essere amato.
*Cristina Tersigni*
, 2016