---
title: "Una Messa “su misura”: voluta dai genitori e amici di ragazzi disabili mentali"
date: 2002-06-14
author: Redazione
slug: una-messa-su-misura-voluta-dai-genitori-e-amici-di-ragazzi-disabili-mentali
wp_id: 24951
original_url: "https://www.ombreeluci.it/?p=24951"
cluster_id: 3
has_comments: false
umap_x: 9.300341606140137
umap_y: 10.284073829650879
umap_z: 8.927872657775879
---

Non ci conoscevamo ancora, ma condividevamo già il desiderio di dar vita ad un gruppo che potesse operare nelle nostre comunità accanto a coloro che sono segnati dall'handicap mentale. Le cose da fare, le idee, i progetti, non mancavano. Ma, siamo rimasti coi piedi per terra, fedeli al motto:

> «Meglio una cosa fatta bene, che dieci fatte male!».

Così ci siamo guardati meglio attorno e abbiamo visto che **ci sono persone che, a Messa, non capiscono bene il significato delle parole** ; persone che faticano ad ascoltare un’omelia di venti minuti e persone che non riescono a stare “buone” in chiesa per l’intera durata di una celebrazione... E ce ne sono altre che, pur capendo bene il significato delle parole, sono disturbate da queU’improwisa interferenza sonora di chi non può fare a meno di esprimersi a modo suo, durante la celebrazione...

**Così è nata l’idea: facciamo una Messa “su misura”!** Essenzialmente, è stata voluta dai genitori e dagli amici di ragazze e ragazzi disabili mentali che rischiavano di essere tagliati fuori dalle celebrazioni, proprio a causa del loro “non capire” e del loro comportamento «bizzarro».

Ma, è stata voluta fortemente anche da chi crede che proprio **questi ragazzi abbiano qualcosa da insegnarci** , per esempio: il ritorno alla semplicità, il ritorno alla essenzialità, la riscoperta dèi sentimenti religiosi, la continuità tra la vita quotidiana e la partecipazione ai Sacramenti e viceversa.

La disponibilità del parroco **don Giuseppe Barzaghi** , l’esperienza della **[Comunità TAU](https://www.ombreeluci.it/1997/comunita-tau-la-nostra-casa/)** di Arcene (BG) che accoglie bambini gravissimi e la fedeltà di questo gruppo di amici di Treviglio, una cittadina della Bassa Bergamasca, hanno consentito la celebrazione della Messa «su misura», che non è una Messa di «serie B» od una «quasi Messa», ma **una vera e propria celebrazione liturgico-eucaristica, adattata ai bisogni di comprensione e di partecipazione della persona disabile mentale** . L’appuntamento è una volta al mese, presso la parrocchia di Santa Maria Annunziata, nel quartiere del Conventino, anche se numerosi sono gli amici delle diverse parrocchie cittadine e dei dintorni.

I testi della «Liturgia della Parola» vengono scelti, meditati e trascritti, con linguaggio semplice, chiaro ed essenziale. E, **per spiegare ulteriormente il significato delle letture, si ricorre al «mimo», alla gestualità, alla «messa in scena»** di ciò che è stato proclamato, così che il messaggio della Buona Novella possa viaggiare su canali alternativi al linguaggio verbale e possa raggiungere il cuore di chi ascolta.

Sono i gesti puliti, essenziali, abitati, che aiutano chi partecipa a questa Messa ad entrare nel mistero di Gesù che si fa Pane e Vino e che viene a saziare la nostra fame e sete di Assoluto.

### Coerenza e trasparenza

**I ragazzi disabili chiedono coerenza e trasparenza** , chiedono cioè che il nostro dire e il nostro fare siano coerenti con ciò che siamo e ciò che celebriamo. Ed è proprio per questa necessità di coerenza, di trasparenza e di onestà, che diventano «maestri», alla cui scuola possiamo riscoprire le radici della nostra fede, al di là di ogni abitudine acquisita o di ogni gesto dato per scontato.

**Queste persone che troppo spesso vengono messe ai margini della Società e della Chiesa** , innescano un ripensamento ed un cambiamento nella comunità; ci insegnano ad andare a Messa in un modo nuovo, non tanto per rispondere ad un «dovere», quanto per rispondere al bisogno di Dio, di comunione e di fraternità, che effettivamente sentiamo. Ancora: sentiamo maturare, a partire dalla celebrazione eucaristica, una disponibilità maggiore verso chi, in apparenza, è «diverso», ma che è amato e prediletto dal cuore di Dio. Ora, più che mai, siamo convinti che la comunità, senza di loro, non sarebbe la stessa!

### A piccoli passi...

È solo un primo passo, ma un passo fatto verso la giusta direzione, se si tien conto della risposta degli amici, dei ragazzi disabili e dei loro genitori.

**È bello vedere che a questa Messa partecipano sempre più persone** , anche gli anziani, anche le mamme con i bambini piccoli, anche quel fratello, quell’amico o quell’insegnante che, all’inizio erano scettici se non contrari all’idea di un momento «su misura», quasi fosse un altro «ghetto», un’altra occasione «speciale», modalità così contrarie al vero obiettivo: l’integrazione nella comunità. La comunità accogliente, «a misura di tutti», è certo un ideale da raggiungere!

**Noi abbiamo scelto la politica dei piccoli passi** , con una partenza in sordina ed un invito rivolto ai pochi che conoscevamo; certo, vedere la Chiesa piena di tanta gente ci fa riflettere e pensiamo che, probabilmente a poco a poco, potremo portare lo stile e il metodo della Messa «su misura» anche all’interno di una delle celebrazioni della parrocchia. Abbiamo provato in due occasioni a darci appuntamento alla Messa comunitaria delle ore 11.15 ed è stata una piacevole sorpresa: le persone disabili e le loro famiglie non erano più la minoranza, ma la parte attiva e protagonista dell’assemblea.

**Dopo la Messa, la merenda** insieme è diventata una «tradizione», un’occasione di scambio, un momento piacevole di confronto e di condivisione, per intessere nuovi legami ed amicizie. Solo la Messa, merenda compresa, sembrava non bastarci; abbiamo sentito l’esigenza di prepararci con i nostri amici disabili in una sorta di «catechesi», che ci aiuta ad entrare nell’intelligenza delle Scritture, percorrendo il cammino che l’itinerario liturgico ci prospetta.

Siamo alle prime armi e probabilmente di fronte a gruppi più rodati abbiamo soltanto scoperto l’acqua calda. Ma, questo appuntamento, questa riscoperta del rito e della festa, della lode e della condivisione, questa rete di legami ogni giorno più fitta, sono diventati per tutti noi una realtà irrinunciabile.

### Documentazione

Il **Servizio Pedagogico di Trento** pubblica, ogni anno, la preziosa « *Bibliografia Italiana sui disturbi dell’Udito, della Vista e del Linguaggio* » di S. Lagati. Il volume del 2002, oltre ad un’ampia documentazione sui più importanti periodici e associazioni specializzate nei diversi tipi di disabilità, contiene 600 segnalazioni di libri, riviste, articoli relativi anche ad altri tipi di disabilità, su problemi educativi, varie forme di terapia, integrazione scolastica e sociale, famiglia, educazione religiosa, convegni ed altro.

**Per informazioni:** Salvatore Lagati - Servizio di Consulenza Pedagogica Via Druso 7 - Casella Postale 601 - 38100 Trento tel. e fax: 0461.82.86.93 E-mail : calagati@tin it

#### Editoriale

[Vacanza, tempo di ri...](https://www.ombreeluci.it/2002/vacanza-tempo-per-riposarsi-rilassarsi-ritemprarsi-rifiorire/) di M.Bertolini

#### Articoli

[All'Alveare si scopre l'America... e il teatro](https://www.ombreeluci.it/2002/allalveare-si-scopre-lamerica-e-il-teatro/) di M.T. Cabras [Esperienza travolgente](https://www.ombreeluci.it/2002/la-norma-traviata-un-musical-delirante-recensione/) di A. Bulgheroni [Danzare... Oh... Oh... Ohoo...](https://www.ombreeluci.it/2002/danzare-oh-oh-ohoo/) di L. Bertolini [La quadriglia](Giochi per l’estate – Recensione libro) [Una messa "su misura"](https://www.ombreeluci.it/2002/una-messa-su-misura-voluta-dai-genitori-e-amici-di-ragazzi-disabili-mentali/) [Il Kinnor](https://www.ombreeluci.it/2002/il-kinnor-un-coro-di-disabili-mentali-e-normali-anima-le-messe-domenicali/) di J.Cc e T. Lhotel [Handicap e liturgia](https://www.ombreeluci.it/2002/handicap-e-liturgia-novita-nel-dizionario-di-liturgia-per-sacerdoti-e-catechisti/) di Enrico Cattaneo S.J. [Banca Etica](https://www.ombreeluci.it/2002/banca-etica-una-rivoluzione-e-entrata-in-silenzio-nel-mondo-della-finanza/) di G. M. [Il cielo](https://www.ombreeluci.it/2002/il-cielo/) di P. A. Roberti [Noi e il lavoro oggi](https://www.ombreeluci.it/2002/carlo-maria-martini-noi-il-lavoro-oggi/) di T. C. [Premio “Donna 2002”](https://www.ombreeluci.it/2002/premio-donna-2002-a-mariangela/) di Giulia Galeotti

#### Rubriche

[Dialogo aperto](https://www.ombreeluci.it/2021/dialogo-aperto-n-78/)

#### Libri

[Le parole del corpo – Recensione](https://www.ombreeluci.it/2002/le-parole-del-corpo-tecniche-e-giochi-per-lanimazione-attraverso-il-linguaggio-corporeo-recensione/) [Giochi per l’estate – Recensione libro](https://www.ombreeluci.it/2002/giochi-per-lestate-recensione-libro/)