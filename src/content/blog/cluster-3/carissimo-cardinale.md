---
title: Carissimo Cardinale...
date: 2012-12-10
author: Pennablù
slug: carissimo-cardinale
wp_id: 37304
original_url: "https://www.ombreeluci.it/?p=37304"
cluster_id: 3
has_comments: false
tags:
  - martini
umap_x: 10.261871337890625
umap_y: 9.651451110839844
umap_z: 11.838054656982422
issue_number: OEL-120
---

C
arissimo Cardinale Martini, quanti discorsi si sono letti e sentiti su di te in questi giorni! Sono stati ricordati uno per uno episodi e scelte della tua vita, tante tue riflessioni sono apparse su quotidiani e riviste. Ora che un po’ di silenzio si è fatto nei media intorno alla tua persona, da questo piccolo giornale ci rivolgiamo a te con affetto e semplicità per dirti anche il nostro grazie.
**Grazie per come ci hai accolto e ascoltato**
quando nel corso di diversi anni, siamo venuti a confidarti le nostre incertezze e i problemi di Fede e Luce. Ogni volta era come fossimo i tuoi interlocutori prediletti, mentre ci guidavi a scoprire i segni dell’insegnamento evangelico nei nostri ragazzi e nel nostro stare con loro.
**Grazie anche per tutti quelli che non ti hanno mai incontrato personalmente**
ma che da te Uomo di Chiesa, si sono sentiti rispettati, ascoltati e compresi. Sono quegli uomini e quelle donne che vivendo situazioni drammatiche si sono trovati davanti a scelte estreme e discutibili, spesso condannate aspramente dalle autorità religiose e civili. La tua riflessione pacata, illuminata e profondamente evangelica è stata sempre come una mano tesa, uno sguardo attento e consapevole per ciascuno di loro e soprattutto per quanti tra loro si sentivano e volevano essere cristiani.
**Grazie per avere testimoniato con le parole e le azioni**
che chi crede in Cristo e nella sua Chiesa non deve rinunciare ad ascoltare la propria coscienza e ad agire di conseguenza anche sfidando incomprensioni e accettando rinunce.
**Grazie per aver dato attenzione, amicizia ed ascolto a tanti uomini laici e non credenti**
, per esserti confrontato con loro senza timore insegnandoci che le ragioni della nostra Fede non devono temere il dialogo con gli altri, che invece di chiudere nelle nostre chiese la luce del Vangelo dobbiamo levarla in alto perché tutti possano incontrarla, illuminando con lei ogni atto quotidiano.
**Grazie per essere stato Uomo di Dio**
in questi nostri giorni così disperati, Profeta in questo mondo corrotto. Grazie perché sappiamo che il seme che hai gettato non può morire.