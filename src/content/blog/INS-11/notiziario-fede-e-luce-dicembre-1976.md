---
title: Notiziario Fede e Luce - dicembre 1976
date: 1976-12-20
author: Redazione
slug: notiziario-fede-e-luce-dicembre-1976
lang: it
wp_id: 43094
original_url: "https://www.ombreeluci.it/?p=43094"
cluster_id: 5
has_comments: false
tags:
  - fede-e-luce
umap_x: 7.914729118347168
umap_y: 8.228938102722168
umap_z: 13.666350364685059
issue_number: INS-11
---

### Sull'incontro internazionale Parma 25-26 novembre 1976

Sabato 25 e Domenica 26 settembre si è tenuto a Parma un convegno di rappresentanti Fede e Luce dei seguenti paesi: Spagna, Francia, Belgio, Svizzera, Germania e Italia.

Momenti di riflessione e di preghiera insieme alla comunità Fede e Luce di Parma hanno sostenuto le ore di lavoro e studio dedicati ad un prossimo incontro che si terrà a Madrid il 14, 15, 16 gennaio 1977

Ogni rappresentante ha parlato del cammino fatto in quest'anno, della vita delle varie comunità, delle difficoltà incontrate. Da qui sono stati scelti sei argomenti di riflessione - uno per paese - da affrontare in questi tre mesi;

**Spagna** : Come interessare i giovani a Fede e Luce, come aiutarli ad essere più costanti nel loro impegno di amicizia.

**Francia** : Le comunità Fede e Luce: come farle vivere, approfondire, come formare l'equipe di responsabili.

**Svizzera** : Come Fede e Luce può aiutare i genitori e i familiari.

**Germania** : Come far nascere Fede e Luce nei paesi o regioni dove non esiste.

**Belgio** : Come la Festa, il Pellegrinaggio, le riunioni di preghiera aiutano a creare delle Comunità Fede e Luce.

**Italia** : Ruolo di Fede e Luce in una prospettiva pastorale e sociale.

A Madrid, queste relazioni - che devono essere frutto dell'esperienza vissuta fino ad ora - verranno discusse, ampliate, messe a disposizione di chi lo desidererà.

Per quanto riguarda il tema scelto dall'Italia, verranno inviati ai capo gruppi di ogni comunità, delle tracce di lavoro il cui risultato dovrà essere inviato prima di Natale alla Segreteria Nazionale.

Un grazie caloroso a tutti gli amici di Parma che ci hanno ospitato con un'accoglienza simpatica e fraterna.

*Il comitato Nazionale* , 1976

### Cuneo

Giornata di amicizia ancora in clima di vacanza a Mondovì, presso i genitori di uno dei ragazzi. Il maltempo non ha impedito l'allegria... i carrelli di una fabbrica, ben poca cosa per chi li usa giornalmente sul lavoro, si sono rivelati una miniera di giochi.

Domenica 10 ottobre, primo incontro dopo la pausa estiva a Gigutin, in collina a 10 Km da Cuneo, posto ideale per una "castagnata" come ci eravamo prodotti. Infatti ci eravamo incontrati due settimane prima a casa di Mario e Betti per organizzate con un po' più d'ordine delle volte precedenti ogni singolo momento della giornata. Verso le 15.30 abbiamo iniziato a preparare l'altare i canti per la Messa, molto belle anche se i bambini erano più irrequieti del solito. Ma che importa? L'importante è stare insieme.

Finita la Messa mentre noi uomini (si fa per dire) preparavamo fuoco e pentola per le castagne, le mamme e le ragazze si sono mascherate come se fosse carnevale e poi hanno sfilato sotto i nostri scroscianti applausi. Infine, tutti in casa per la merenda e le castagne cotte veramente a regola d'arte! Era già notte quando ci siamo avviati per la strada di casa con tanta gioia nel cuore e il desiderio di rivederci presto.

Il prossimo incontro è fissato per domenica 14 novembre e si terrà a Cuneo nei locali messi gentilmente a disposizione da una parrocchia. La segreteria funziona nella nuova sede di via Giovanni XXIII, n° 6 e ci auguriamo che l'attività di quest'anno possa estendersi ad altri amici nella città di Cuneo.

### Parma

La sera del 25 settembre, in occasione della riunione internazionale di Fede e Luce in questa città, gli amici di Parma sono venuti numerosi per una serata di incontro. Insieme abbiamo ascoltato la Messa concelebrata in più lingue, poi allegramente abbiamo cenato e concluso la serata con una veglia preparata dai giovani. Gli amici di Parma hanno preparato nel loro laboratorio delle cartoline a colori con il disegno di MEB (la barca di Fede e Luce e il sole che appare fra le nuvole). Chi desiderasse averne può scrivere direttamente a Don Marchini, via Brambilla 3, Parma, inviando un'offerta (100 lire l'una).

### Abano

Nel mese di giugno è stata fatta una scampagnata sui colli con tutto il gruppo e lì si è realizzato il 1° trofeo "INSIEME". Per le vacanze alcuni ragazzi con le loro mamme hanno vissuto 20 giorni di distensione ospiti della comunità parrocchiale di Asiago. Più di tutto è stata notata l'accoglienza delle persone di questa comunità, l'apertura e la disponibilità di tutti pronti a invitare nelle loro case o a prestare aiuto nei momenti di bisogno. Le mamme si alternavano nei lavori domestici e non mancavano gli amici per far passare il tempo ai ragazzi e offrire al gruppo serate di serenità.

Il 7 dicembre, ad Abano si ricorderà con commozione l'anniversario della signorina Anna MAzzarotto che per tanto tempo è stata l'animatrice del gruppo Fede e Luce, ma ancora di più il sostegno personale di ognuna delle mamme. Ci uniamo alla preghiera dei nostri amici per chiedere anche noi alla signorina Anna di aiutarci ad andare avanti con coraggio e serenità nei momenti difficili come sapeva fare lei.

### Brescia

Continua la buona amicizia con il gruppo di Don Pifferetti e si pongono le basi per un nuovo gruppo Fede e Luce.