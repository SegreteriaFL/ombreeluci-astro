---
title: Pennellate dai Centri Fede e Luce
date: 1976-02-20
author: Redazione
slug: pennellate-dai-centri-fede-e-luce
lang: it
wp_id: 42459
original_url: "https://www.ombreeluci.it/?p=42459"
cluster_id: 5
has_comments: false
umap_x: 7.765932559967041
umap_y: 7.869046211242676
umap_z: 13.299320220947266
issue_number: INS-11
---

### Cuneo 25/1

Abbiamo fatto un incontro qui a Cuneo domenica scorsa organizzandolo come segue: verso le 14:30 ci siamo ritrovati a "Stella Mattutina", che gentilmente mette a disposizione i locali e si è iniziato l'incontro con alcuni giochi (rottura delle pignatte, tiro a segno con i birilli, indovinelli ecc.) ai quali hanno partecipato i ragazzi, le suore, i genitori e gli amici. Alle 16:00, mentre alcuni amici continuavano a giocare con i ragazzi, gli altri si sono riuniti con i genitori e le suore per discutere di vari argomenti. Alle 17:00 i ragazzi ci hanno raggiunto e, dato che don Romano non è potuto venire per la celebrazione Eucaristica, abbiamo pregato un po' tutti insieme leggendo il brano di Vangelo, facendo un po' di preghiera spontanea e cantando due canti.

A conclusione dell'incontro c'è stata la merenda in allegria con ciò che ciascuno ha portato: cose alla buona, per lo più dolci fatti in casa.

È stato molto bello, come ogni nostro incontro del resto, perché più andiamo avanti nel tempo, più ci conosciamo e sentiamo uniti nella gioia.

### Vercelli

Il 5 gennaio ci siamo riuniti per celebrare insieme la festa natalizia. Erano presenti anche alcuni amici di Cuneo e suor Italia venuta da Roma per rappresentare gli amici romani.

Il presepio vivente, la venuta dei Magi che offrivano doni per una bimba malata e priva anche del necessario, tutto è stato vissuto con molta serietà dai ragazzi e molta partecipazione degli amici e genitori presenti.

Dopo la Messa ci siamo intrattenuti con canti e incontri a piccoli gruppi approfondendo la conoscenza e l'amicizia fra noi.

### Abano

Il 7 dicembre 1975 è venuta a mancare la sig.na Anna Mazzarotto, iniziatrice del gruppo Fede e Luce di Abano. A questo proposito di lei è stato detto: "Da più di tre anni si dava silenziosamente agli handicappati, cuore del suo cuore, sollecita e generosa, inserendoli nella sua paziente carità".

Negli ultimi giorni "a chi le parlava di speranze umane lei rispondeva parlando dei disegni di Dio."

"Ci vien da dire, pensando a Lei: è vero, è vero, già fin da oggi possono essere vere le promesse di Gesù: Beati voi!... l'abbiamo visto nella serenità, nel sorriso costantemente incoraggiante, nella fiducia intraprendente della Sign.na Anna..."

### E tutti gli altri

Sappiamo che anche a Parma, a Salerno, ad Agrigento si sono fatti degli incontri e si aggiungono nuovi amici.

Preghiamo vivamente tutti, di inviarci notizie, relazioni, lettere, articoli, tutto quello che volete, anche poche righe.

Questo giornalino è e vuole restare un bollettino di collegamento fra tutti, ma può esserlo [**solamente con la vostra collaborazione**](https://www.ombreeluci.it/sostienici/) .