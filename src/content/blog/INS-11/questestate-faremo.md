---
title: "Quest'estate faremo..."
date: 1976-09-20
author: Redazione
slug: questestate-faremo
lang: it
wp_id: 42621
original_url: "https://www.ombreeluci.it/?p=42621"
cluster_id: 0
has_comments: false
umap_x: 7.935776710510254
umap_y: 6.854263782501221
umap_z: 11.315224647521973
issue_number: INS-11
---

### Viaggio in Belgio

DOMENICA 6 GIUGNO preparati armi e bagagli, Maria e Luce (Biondi) è partita per il Belgio. Alcuni amici sono andati ad accompagnarla a Fiumicino, altri erano a prenderla all'aeroporto di Bruxelles.

Io ho già ricevuto le sue prime lettere nelle quali mi racconta la sua vita là e dalle quali sprizza gioia e entusiasmo e meraviglia in ogni parola!

Ospite a casa Minò, passa tuttavia gran parte della sua giornata al "Toit, con Padre Roberti e gli altri amici di Fede e Luce. Presto comincerà ad andare ad aiutare anche al Centro per bambini spastici del dott. Yass.

Comunque sarà lei a parlare di ciò che ha visto e fatto in questo mese, portandoci i consigli e l'esperienza di chi già vive in una comunità in cui non c'è differenza tra handicappati e non, in cui tutti si riconoscono limitati o nel corpo o nel cuore o nella mente, e facendoci vivere un po' dell'amore che lei ha trovato là.

- *Lucia Pennisi, 1976 *

---

### Quattro Giorni di Gioia e Integrazione a Grottaferrata

Dopo un incontro amichevole di circa 80 persone, a Grottaferrata, presso la Signora Balmas che ci ha aperto la sue casa, ci fu posta la seguente domanda: " Chi tra noi, sarebbe d'accordo per venire qui a passare tre o quattro giorni nella gioia e nell'amicizia?

Alcuni hanno risposto sì! E così, con una ventina di persone, passeremo quattro giorni a Grottaferrata, dal 26 al 29 Giugno.

Faremo "tutto" insieme: cucina, piatti, apparecchiare la tavola, giochi, piccoli lavori, preghiera! una vera integrazione di "tutti" a tutti!

Gli uni impareranno a fare “come i grandi”, gli altri ritroveranno la loro anima di bimbi, si renderanno conto che la gioia è possibile se sì vive in una comunità fraterna.

---

### "Ciascuno di noi ha bisogno di tenerezza!"

Questa tenerezza ciascuno la trova innanzitutto nella propria famiglia dove i legami del sangue uniscono le varie persone.

Ma esistono famiglie scombinate, usate, stanche o scomparse... Allora bisogna che nascano delle piccole comunità fraterne nelle quali le persone siano unite dai legami del cuore.

A tal fine, dal 7 al 27 luglio, avrà luogo ad ALFEDENA - nella casa di una amica di Fede e Luce - una esperienza di vita comunitaria fraterna. Ci saranno tre turni, ciascuno di 20 persone circa.

Non è stato annunciato a tutti in modo ufficiale, perché si tratta di una semplice esperienza ed era necessario procedere con prudenza perché la cosa potesse essere per tutti soddisfacente.

Speriamo che questo soggiorno che interessa direttamente solo alcuni, possa essere per tutti un segno di speranza: vogliamo fare la prova che tra la famiglia e l'ospedale esiste una terza soluzione: la piccola comunità.

A nome di tutti i giovani e gli amici che ci aiuteranno, vorrei ringraziare le famiglie che ci faranno fiducia aiutandoci così a realizzare questo progetto.

- *Michel Charpentier* , 1976

---

### Prossime iniziative

Dal 10 al 20 Luglio a L'Arche di Jean Vanier soggiorneranno Lucetta Battilani e Francesca Bertolini di Parma. Sempre a L'Arche ai prii di settembre Marino Blasotti, Maria Grazie Pennisi e Cecilia Baldi di Roma. Saremmo lieti di dar notizia, nel prossimo numero, di altre iniziative che avranno avuto luogo in estate.