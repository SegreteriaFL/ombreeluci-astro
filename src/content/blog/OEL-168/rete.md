---
title: Rete
date: 2024-11-26
author: Luciana Spigolon
slug: rete
lang: it
wp_id: 45668
original_url: "https://www.ombreeluci.it/?p=45668"
cluster_id: 4
has_comments: false
umap_x: 5.61157751083374
umap_y: 7.639673709869385
umap_z: 11.116578102111816
issue_number: OEL-168
id_numero: "OEL-168"
numero_rivista: "Ombre e Luci"
---
Nei mesi scorsi, dopo essere stata informata da una lettrice di Ombre e Luci, mi sono messa in contatto con diverse associazioni, tra le quali [una fondazione *Paidea-Siblings*](https://fondazionepaideia.it/cosa-facciamo/supporto-dedicato-ai-fratelli-e-alle-sorelle/) di Torino.

**Ho così avuto modo di partecipare a tre incontri online.** La media di partecipanti è stata di una cinquantina di fratelli e sorelle di persone con disabilità; giovani, ma soprattutto adulti, da diverse provenienze. Gli incontri hanno avuto semplicemente lo scopo di affrontare dei problemi, o meglio un vissuto personale, di condividerlo, parlarne.

I temi affrontati sono stati:

- Il ruolo del *sibling* adulto tra indipendenza e *caregiving* - La comunicazione in famiglia tra aspettative e libertà - La vita affettiva del *sibling* adulto

Per ogni incontro è stato chiesto precedentemente a 2 o 3 fratelli o sorelle di persone con disabilità di portare la loro testimonianza. E sono stati racconti intensi e intimi. Sono stati molto bravi a parlare del proprio vissuto molto personale e delicato. Credo non sia stato facile uscire allo scoperto, ma lo hanno fatto e questo ha arricchito sicuramente ciascuno di noi, e ha aiutato ciascuno a sentirsi meno soli.

Ricordo la sensazione che ho avuto al primo incontro: ha portato la sua esperienza una certa Anna di una provincia piemontese. Ha la mia età. **Mentre parlava ho avuto proprio l’impressione di essere io a parlare.** Il suo racconto era come uno specchio del mio vissuto, anche se le componenti familiari sono diverse, il vissuto psicologico affettivo relazionale è lo stesso. In quel momento mi sono sentita Anna, mi sono sentita in compagnia. Ho capito che la mia vita è simile a tanti altri fratelli e sorelle, con lati oscuri e chiari, con conquiste e perdite, con gioie e dolori, con entusiasmi e sconfitte, con silenzi e dialoghi, con pesi e soddisfazioni.

Ma ho avuto anche la conferma che noi siamo cresciuti in fretta, siamo diventati responsabili della vita del fratello o sorella con disabilità fin da piccoli, e poi responsabili della vita. Ci siamo fatti carico della fragilità, e la vita per noi non è una banalità, e non ha il senso del vivacchiare e prendersi gioco degli altri. **Ma abbiamo incarnati in noi, pur nella fatica o forse nella ribellione, il rispetto e l’amore per il proprio fratello o sorella fragile.**

Certo, una componente importante della nostra crescita è stato ed è il dialogo con i genitori, in famiglia. E bisogna dire che non tutti vivono questa esperienza in maniera serena e aperta. Ma la nostra sensibilità se da una parte ci ha fatto soffrire dall’altra ci ha aiutato a cogliere anche le parole non dette espressamente dai nostri genitori.

Trovo, in conclusione, che questi incontri dove ho ascoltato esperienze altrui sono stati **un'opportunità che mi ha portato un po’ di ossigeno.** Sentirmi in compagnia. Sentirmi in rete con tanti altri che hanno già percorso una strada, che sono nei miei passi, o che stanno camminando con fatica dietro di me perché più giovani. Una conferma dell’importanza del mettersi in rete.

Questi incontri online sono stati i primi promossi da *Paidea* ; sono conclusi con il proposito e il desiderio di continuare a tenersi in contatto per parlare insieme, per condividere, e affrontare insieme degli argomenti che ci stanno a cuore. Ho trovato anche molto bella la delicatezza e il grande rispetto e stima da parte degli organizzatori della fondazione verso le persone che dovevano parlare, e di conseguenza questo lo si è vissuto unitariamente tra tutti noi in ascolto.