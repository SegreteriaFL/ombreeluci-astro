---
title: Sorpresa!
date: 2024-06-14
author: Luciana Spigolon
slug: sorpresa
lang: it
wp_id: 44500
original_url: "https://www.ombreeluci.it/?p=44500"
cluster_id: 0
has_comments: false
umap_x: 5.662195205688477
umap_y: 7.322866916656494
umap_z: 11.574434280395508
issue_number: OEL-168
id_numero: "OEL-168"
numero_rivista: "Ombre e Luci"
---
Doveva essere una festa a sorpresa, e invece è stata **una sorpresa di festa.** Uno staff costituito per l’occasione, ha dato il meglio di sè, tanto da stupire al massimo i festeggiati.

Parliamo di Alessandro e Lucia che in questo maggio hanno fatto il 25esimo di matrimonio. Sono volti conosciuti all’interno di Fede e Luce. Presenze importanti per il gruppo [***Raggi di sole* di Conselve (PD)**](https://www.fedeeluce.it/project/raggi-di-sole/) , da sempre promotori, animatori e per un periodo anche responsabili. Ma ritorniamo alla festa: come staff **volevamo fare qualcosa per loro, per far sentire la nostra presenza, amicizia, stima e affetto.** Nella semplicità, senza esagerazioni perché conosciamo i tipi, senza cerimoniali che per loro potevano dare disagio; doveva essere sobrio, bello e gioioso.

Doveva essere tutto una sorpresa, agli sposi avevamo semplicemente detto di liberarsi da ogni impegno per la sera del 24 maggio, perché ci sarebbe stato qualcosa di importante, e dovevano assolutamente esserci. Ma dopo giorni di silenzio su tutto il programma, una persona ha svelato tutto senza riserve ad Alessandro. **Questo ci ha fatto arrabbiare, ci ha abbattuto un po’... Era tutto rovinato.** Ma questo ci ha dato una spinta per metterci al lavoro con più energia ed entusiasmo, per coordinarci meglio e mettere insieme idee.

La festa è iniziata con una santa messa in parrocchia, celebrata tra l’altro da padre Giovanni, coetaneo e amico di Alessandro; una celebrazione semplice ma festosa e molto partecipata. È stato molto bello vedere gli sposi, entrare dalla porta centrale della chiesa accompagnati a braccetto dai figli: Alessandro da Anna, e Lucia da Marco, mancava Francesco all’estero per studi.

Poi la festa è proseguita in patronato; abbiamo pensato ad un buffet “un porta e offri”; chi ha potuto ha portato da mangiare e da bere, ed è così che ogni cibo è una sorpresa, e il menù vario è tutto da gustare e condividere. **Eravamo in tanti, una cinquantina, forse più, di persone amiche, familiari, tanti amici del gruppo *Raggi di sole* , ma anche amici da lontano.**

Lo staff, ben coordinato ed entusiasta ha pensato ad ogni cosa; la sala del patronato preparata a festa nei minimi particolari, tutto ha reso bella la festa: ricca di segni, di persone, di calore. Il clima di amicizia, di gioia, di famiglia è stato molto forte, e Alessandro e Lucia hanno goduto con grande meraviglia e stupore di questa sorpresa di festa.

Che dire ancora? Ci possiamo dire grazie a vicenda. **Grazie ad Alessandro e Lucia per la loro testimonianza d’amore e di dedizione all’altro, soprattutto se fragile** ; grazie a tutti gli amici che hanno condiviso la festa rendendo con la propria presenza e gioia una sorpresa di festa; grazie anche a Fede e Luce che in qualche modo ha messo dei tasselli nella vita di Alessandro e Lucia, che vicini a tanti altri li rendono belli come li vediamo oggi. E perciò siamo contenti e grati.