---
title: Il male e la sofferenza raccontati ai bambini - Recensione
date: 2008-10-27
author: Redazione
slug: il-male-e-la-sofferenza-raccontati-ai-bambini-recensione
lang: it
wp_id: 33504
original_url: "https://www.ombreeluci.it/?p=33504"
cluster_id: 6
has_comments: false
umap_x: 8.240666389465332
umap_y: 11.486577033996582
umap_z: 6.306524753570557
issue_number: OEL-102
id_numero: OEL-102
---
È un piccolo libro che tutti possiamo comprare per riflettere sulla perenne domanda che ci facciamo da sempre: perché il male, perché la cattiveria, perché la sofferenza, perché le calamità? Domande che ci fanno all'improvviso anche i bambini e, con loro, i nostri fratelli disabili. E ci troviamo spiazzati. L’autore si serve di una nonna che cerca pacatamente di rispondere al suo nipotino che, apre il dialogo con lei, piangendo: “Mi hanno rubato la bicicletta!”. Le risposte della nonna sono accompagnate da brevi racconti illustrati che cercano di aiutare il bambino a capire — fino ad un certo punto — e lo spronano a porre ulteriori domande. “Allora Dio è cattivo?”, “Da dove viene il male?”, “Perché proprio a me?”... La nonna se la cava abbastanza bene; ci fa ripercorrere quanto forse sappiamo già, ma che ci mette in imbarazzo quando vogliamo spiegare troppo, e soprattutto quando siamo costretti a fermarci di fronte al mistero della sofferenza. Lo consiglio vivamente ai genitori, ma anche ai responsabili di catechismo e ai gruppi di Fede e Luce, perché offre lo spunto per mimare qualche racconto e proporre poi uno scambio interessante.
*Vittorino Andreoli*
, 2008