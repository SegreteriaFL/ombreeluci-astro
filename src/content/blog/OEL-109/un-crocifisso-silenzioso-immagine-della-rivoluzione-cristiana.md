---
title: Un crocifisso silenzioso immagine della rivoluzione cristiana
date: 2010-03-16
author: Redazione
slug: un-crocifisso-silenzioso-immagine-della-rivoluzione-cristiana
lang: it
wp_id: 34696
original_url: "https://www.ombreeluci.it/?p=34696"
cluster_id: 3
has_comments: false
umap_x: 8.592875480651855
umap_y: 9.86213207244873
umap_z: 9.116463661193848
issue_number: OEL-109
id_numero: OEL-109
---
“Dicono che il crocifisso deve essere tolto dalle aule di scuola. Il nostro è uno stato laico e non ha il diritto d'imporre che nelle aule ci sia il crocifisso(...).. Però a me dispiace che il crocifisso scompaia per sempre da tutte le classi. Mi sembra una perdita. L’ora di religione è una prepotenza politica. È una lezione. Vi si spendono delle parole. La scuola è di tutti, cattolici e non cattolici. Perché vi si deve insegnare la religione cattolica? Ma il crocifisso non insegna nulla. Tace. L’ora di religione genera una discriminazione fra cattolici e non cattolici, fra quelli che restano nella classe in quell’ora e quelli che si alzano e se ne vanno. Ma il crocifisso non genera nessuna discriminazione. Tace.

È l’immagine della rivoluzione cristiana, che ha sparso per il mondo l’idea dell'uguaglianza fra gli uomini, fino allora assente. La rivoluzione cristiana ha cambiato il mondo. Vogliamo forse negare che ha cambiato il mondo? Sono quasi duemila anni che diciamo: “prima di Cristo” e “ dopo di Cristo”. O vogliamo forse ora smettere di dire così? Il crocifisso non genera nessuna discriminazione. È la muto e silenzioso. C'è statò sempre. Per i cattolici è un simbolo religioso. Per gli altri, può essere niente, una parte del muro. E infine per qualcuno, per una minoranza minima, 0 magari per un solo bambino, può essere qualcosa di particolare, che suscita pareri contrastanti. I diritti delle minoranze vanno rispettati.

Dicono che un crocifisso appeso al muro, in classe, possono sentirsi offesi gli scolari ebrei. Perché mai dovrebbero sentirsi offesi gli ebrei? Cristo non era forse un Ebreo e un perseguitato, e non è forse morto nel martirio, come è accaduto a milioni di Ebrei nei lager? Il crocifisso è il segno del dolore umano. La corona di spine, i chiodi evocano le sue sofferenze. La croce, che pensiamo alta in cima al monte, è il segno della solitudine nella morte. Non conosco altri segni che diano con tanta forza il senso del nostro umano destino. Il crocifisso fa parte della storia del mondo. Per i cattolici, Gesù Cristo è il figlio di Dio. Per i non cattolici, può essere semplicemente l'immagine di uno che è stato venduto, tradito, martoriato ed è morto sulla croce per amore di Dio e del prossimo. Chi è ateo, cancella l’idea di Dio, ma conserva l’idea del prossimo. Si dirà che molti sono stati venduti, traditi e martoriati per una loro fede, per il prossimo, per le generazioni future, e di loro sui muri delle scuole non c’è l’immagine. È vero, ma il crocifisso li rappresenta tutti. Come mai li rappresenta tutti? Perché prima di Cristo nessuno aveva mai detto che gli uomini sono tutti uguali e fratelli, tutti, ricchi e poveri, credenti e non credenti, Ebrei e non ebrei e neri e bianchi, e nessuno prima di lui aveva detto che nel centro della nostra esistenza dobbiamo situare la solidarietà fra gli uomini (...).

Gesù Cristo ha portato la croce. A tutti a noi è accaduto o accade di portare sulle spalle il peso di una grande sventura (...), versando sangue e lacrime, cercando di non crollare. Questo dice il crocifisso. Lo dice a tutti, non solo ai cattolici. Alcune parole di Cristo le pensiamo sempre, e possiamo essere atei, laici, quello che si vuole, ma fluttuano sempre nel nostro pensiero ugualmente. Ha detto: “Ama il prossimo tuo come te stesso”. Erano parole scritte già nell'Antico Testamento, ma sono divenute il fondamento della rivoluzione cristiana. Sono la chiave di tutto. Sono il contrario di tutte le guerre. Il contrario degli aerei che gettano bombe sulla gente indifesa. Il contrario degli stupri e dell’indifferenza che tanto spesso circonda le donne violentate nelle strade. Si parla tanto di pace, ma che cosa dire, a proposito della pace, oltre a queste semplici parole?

Sono l'esatto contrario del modo come oggi siamo e viviamo. Ci pensiamo sempre, trovando estremamente difficile amare noi stessi e amare il prossimo più difficile ancora, o anzi forse completamente possibile, e tuttavia sentendo che là è la chiave di tutto... Il crocifisso queste parole non le evoca, perché siamo così abituati a vedere quel piccolo legno appeso, e tante volte ci sembra non altro che una parte del muro. Ma se ci avviene di pensare che a dirle è stato Cristo, ci dispiace troppo che debba sparire dal muro quel piccolo segno. Cristo ha detto anche: “Beati coloro che hanno fame e sete di giustizia perché saranno saziati”. Quando e dove saranno saziati? In cielo, dicono i credenti. Gli altri invece non sanno né quando né dove, ma queste parole, chissà perché, fanno sentire la fame e la sete di giustizia più severe, più ardenti e più forti (...).”

*Natalia Ginzburg* , 2009

(da Super omnia charitas, dic. 09)

#### Editoriale

[Essere mamma...](https://www.ombreeluci.it/2010/essere-mamma/) di M. Bertolini

#### Dossier: Essere mamma

[Sono in un furioso stato di accusa](https://www.ombreeluci.it/2010/essere-mamma-sono-in-un-furioso-stato-di-accusa/) di S. Lutz [Che senso ha la vita di mio figlio Paolo?](https://www.ombreeluci.it/2010/essere-mamma-che-senso-ha-la-vita-di-mio-figlio-paolo/) di M. Amelia

#### Altri articoli

[Un crocifisso silenzioso](https://www.ombreeluci.it/2010/un-crocifisso-silenzioso-immagine-della-rivoluzione-cristiana/) di N. Ginzburg [Deboli e forti trovano il loro posto](https://www.ombreeluci.it/2010/deboli-e-forti-trovano-il-loro-posto/) di J. Vanier [C’era una volta la città dei matti](https://www.ombreeluci.it/2010/c-era-una-volta-la-citta-dei-matti/) di Pennablù

#### Esperienze

[Dove tutto è diverso da tutto](https://www.ombreeluci.it/2010/special-olympics-dove-tutto-e-diverso-da-tutto/) di G. e L. Sauve [Tutti tranne uno saliti a cavallo](https://www.ombreeluci.it/2010/tutti-tranne-uno-sono-saliti-a-cavallo-scuderia-le-forne/) di E. Attanasio

#### Libri

[Quali mani asciugheranno le mie lacrime?](https://www.ombreeluci.it/2010/quali-mani-asciugheranno-le-mie-lacrime-recensione/) . M. Kamara con S. McClelland [Con Cristo sulle strade del mondo](https://www.ombreeluci.it/2010/con-cristo-sulle-strade-del-mondo-riflessioni-a-tema-missionario-recensione/) , don T. Bello [Tre tazze di tè](https://www.ombreeluci.it/2010/tre-tazze-di-te-recensione/) , G. Mortenson, D. O. Relin [Nuovo dizionario della disabilità, dell’handicap e della riabilitazione](https://www.ombreeluci.it/2010/nuovo-dizionario-disabilita-handicap-riabilitazione-recensione/) , R. Pigliacampo [Pulce non c'è](https://www.ombreeluci.it/2010/pulce-non-ce-recensione/) , G.Rayneri

#### Rubriche

[Dialogo Aperto](https://www.ombreeluci.it/2009/dialogo-aperto-n-108/) Vita Fede e Luce: Eilaboun a casa di Sammaher di Lucia, Angela e don Marco [Lo sapevate che...?](https://www.ombreeluci.it/2010/lo-sapevate-che/) [Vita Fede e Luce n.109 – Eillaboun a casa di Sammanher](https://www.ombreeluci.it/2010/vita-fede-e-luce-n-109-eillaboun-a-casa-di-sammanher/)