---
title: Aspettate, arrivo!
date: 1998-06-17
author: Mariangela Bertolini
slug: aspettate-arrivo
lang: it
numero_rivista: 62
id_numero: OEL-62
issue_number: OEL-62
wp_id: 12208
original_url: "https://www.ombreeluci.it/?p=12208"
cluster_id: 0
has_comments: false
umap_x: 6.771820068359375
umap_y: 6.684095859527588
umap_z: 10.197257995605469
---

Se ci si attacca troppo alla sicurezza, alle abitudini di ogni giorno, chiudendosi in se stessi, ci si accorge di non vivere più. **La vita non ha bisogno solo di sicurezza, ma di avventura, di rischio, di novità, di dinamismo, di disponibilità agli altri** . Troppi ostacoli, a volte molto grandi, hanno sbarrato la strada al fluire gioioso della vita; le forze di un tempo se ne sono andate; ci sentiamo stanchi, incapaci di riprendere il cammino. Trasciniamo le nostre vite e quelle dei nostri cari per viuzze anguste, monotone, prive di sole. Sonnecchiamo nel tran tran di tutti i giorni, apatici e disillusi, delusi anche per gli insuccessi subiti, per lo scarso entusiasmo che vediamo attorno a noi. Ci sediamo. Ci sdraiamo. E chi ci è accanto e aspetta da noi quel soffio vitale di cui ha tanto bisogno, ci guarda smarrito, tace, si addormenta in una sorta di letargo autunnale.

Quante volte mi è capitato di trovarmi in questo stato di dormiveglia interiore. L'ho giustificato spesso con l'esigenza di un meritato riposo: basta, ora proprio basta. Non vale la pena di incitare, organizzare, rivitalizzare, suscitare cambiamenti... Perché poi spetta sempre a me? Ci pensino un po' gli altri.

Mentre cerco di godermi un po' di riposo, al vetro della finestra, che ho diligentemente chiuso, si affacciano uno ad uno i volti dei miei più cari amici: quelli che al mattino, da molti anni, si recano al loro centro educativo; quelli prigionieri nelle loro stanzette o immobili nelle carrozzelle; quelli che, da sempre, sono un po' sopportati; quelli che cercano “amici” e non li trovano; quelli che sono stanchi di essere un peso; quelli per i quali mamme e papà hanno dato tutta la vita, ma... Vedo nei loro occhi quella bontà e quella fedeltà che non verrà mai meno nei miei confronti. Sembrano dirmi, quegli occhi, che capiscono la mia stanchezza. Non me ne vogliono. Aspettano in silenzio, come sempre.

Mi alzo a fatica dalla poltrona. Sbuffando spalanco la finestra: la primavera è avanzata. I cespugli fioriti del rododendro, le prime foglie lucenti del melograno, mi invitano a scrollarmi di dosso il torpore e l’apatia che mi sento incollati addosso. L'estate è alle porte: è tempo di preparare, di inventare, di cambiare. I miei amici mi aspettano; il loro sguardo, le loro mani chiamano vita, speranza, gioia.

> Aspettate, arrivo!

- *Mariangela Bertolini* , 1998

[**Mariangela Bertolini**](https://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, affetta da una grave disabilità. È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](https://www.ombreeluci.it/author/mariangela-bertolini) di Mariangela

#### Editoriale

[Aspettate, arrivo!](https://www.ombreeluci.it/1998/aspettate-arrivo/) di M. Bertolini

#### Creatività in teatro

[Cirano insegna](https://www.ombreeluci.it/1998/cirano-insegna/) di M.T. Mazzarotto [Teatro in piazza](https://www.ombreeluci.it/1998/teatro-in-piazza/) di M.T. Mazzarotto [Teatro in un gruppo Fede e Luce](https://www.ombreeluci.it/1998/teatro-in-un-gruppo-fede-e-luce/) di B. Dinale

#### Creatività

[Maria e i delfini](https://www.ombreeluci.it/1998/maria-e-i-delfini/) di N. Schulthes [Approfittiamo delle vacanze per imparare](https://www.ombreeluci.it/1998/approfittiamo-delle-vacanze-per-imparare/) [Sull'Himalaya](https://www.ombreeluci.it/1998/sullhimalaya-insieme-a-ragazzi-con-disabilita/) di N. Schulthes [Creatività al servizio dell'handicap](https://www.ombreeluci.it/1998/creativita-al-servizio-dell-handicap/)

#### Altri articoli

[Per i bambini: Alice](https://www.ombreeluci.it/1998/dedicato-ai-bambini-e-a-tutti-noi-alice/) Amici e Fede e Luce di O.B.Gammarelli Una festa, non un funerale di Guia

#### Rubriche

[Dialogo aperto](https://www.ombreeluci.it/1998/dialogo-aperto-n-62/) [Vita Fede e Luce](https://www.ombreeluci.it/1998/vita-fede-e-luce-n-62/)

#### Libri

[Giulia non è bella](https://www.ombreeluci.it/1998/giulia-non-e-bella/) , Mary Rapaccioli [Fiorangela - Un inno alla vita](https://www.ombreeluci.it/1998/fiorangela-un-inno-alla-vita/) , Gesuina Bergamaschi [Se mi vuoi bene, dimmi di no](https://www.ombreeluci.it/1998/se-mi-vuoi-bene-dimmi-di-no-regole-e-potere-positivo-per-aiutare-i-figli-a-crescere/) , Giuliana Ukmar