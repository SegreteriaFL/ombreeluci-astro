---
title: Benedetta, raccontata da sua sorella
date: 1998-03-04
author: Maria Teresa Mazzarotto
slug: benedetta-raccontata-da-sua-sorella
lang: it
numero_rivista: "Ombre e Luci"
id_numero: "OEL-62"
issue_number: OEL-62
wp_id: 12160
original_url: "https://www.ombreeluci.it/?p=12160"
cluster_id: 14
has_comments: false
tags:
  - fratelli-e-sorelle
umap_x: 5.248799800872803
umap_y: 10.138699531555176
umap_z: 8.995351791381836
---
Abbiamo fatto qualche domanda a Marianna, sorella di Benedetta.

**Marianna, all’interno di un gruppo tua sorella è subito facilmente individuabile come persona con problemi?** «No, al primo momento Benedetta non si differenzia dagli altri: nell’aspetto è assolutamente normale. Il suo comportamento può generare, forse qualche curiosità. Solo in seguito si comprendono le differenze reali».

**Sei d’accordo nel definire limitate le sue capacità intellettuali?** «Sì, sostanzialmente sono d'accordo, ma mi sembra più giusto dire che ha conservato una mentalità piuttosto infantile».

**Definiresti di livello normale la sua intelligenza pratica?** «Forse sì, potenzialmente, ma la sua preparazione non è stata sufficiente; Benedetta non è stata stimolata in questo campo come sarebbe stato opportuno e possibile».

**Definiresti Benedetta fiduciosa e affettuosa con le persone che la circondano?** «Sì, senz’altro. Non distingue la falsità di chi è male intenzionato e questo può metterla in pericolo, anche perchè è molto molto carina. Benedetta rifiuta solo chi, anche se solo interiormente, non la accetta».

> «Com’è bello andar verso la Stelletta in motocicletta!»

**Pensi che Benedetta abbia una sensibilità superiore alla media, che possa quindi essere colpita facilmente da una frase o da un gesto sgarbati e che di conseguenza possa rinchiudersi in se stessa?** «Sì, ha una grande sensibilità, ma è anche dotata di un carattere solare, forte. Conosce da sempre la differenza tra lei e noi fratelli. Anche a scuola non ha avuto grosse difficoltà di relazione con i compagni. Ha frequentato un gruppo scout di Roma con ragazzi di sedici-diciassette anni. Nei primi tempi era entusiasta, ha partecipato ad un campeggio per una settimana. Poi si è accorta di non essere presa in considerazione e ha rinunciato, anche se con fatica.

**Ogni tanto ha momenti di ribellione, di aggressività, di collera?** «Sì, succede, soprattutto di collera quando si esplicita troppo la differenza tra lei e noi fratelli (soprattutto con me che sono quasi una sua coetanea). Suffre per mancanza di indipendenza. I miei genitori tendono a proteggerla molto, a trattarla forse un pò troppo come una bambina e a questo Benedetta si adegua, ma con sofferenza. Diventa aggressiva soprattutto con la mamma quando decide per lei».

**Quali attività, lavori, divertimenti, le sono più congeniali?** «Prima di ogni altra cosa le piace comunicare con gli altri: direi che questo le è indispensabile. Ascolta musica, scrive volentieri i suoi pensieri. Da qualche tempo frequenta il l'aboratorio “La Stelletta”, sta scoprendo il senso del lavoro ed è contenta».

**Perché è contenta?** «Per l’accoglienza che ha ricevuto, per il modo serio e senza pietismi con cui è guidata, perché l’attività è consona alle sue capacità, perché non deve studiare, perché compie dei progressi evidenti».

**Quale sistemazione ti sembra migliore per il suo futuro?** «Penso ad una casa famiglia con persone che sappiano accoglierla, che rispettino il suo modo di essere e dove Benedetta potrebbe stabilire quei contatti interpersonali che le sono indispensabili». Si legge che nei ragazzi come Benedetta con qualche disabilità e grande sensibilità può nascere la sensazione di essere inferiori, incapaci rispetto ai coetanei, giudicati negativamente e mal sopportati.

**Tenderebbero in questo caso a chiudersi in loro stessi con conseguenze anche gravi. Vedi questo pericolo?** «Non lo penso realistico per Benedetta, perché in lei prevalgono la positività e la speranza. Non escludo però che questo possa succedere ad altri con lo stesso grado di disabilità, ma con personalità, storia e ambiente diverso».

- *a cura di Tea Cabras* , 1998