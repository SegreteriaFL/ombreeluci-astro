---
title: Ogni luglio, prestare una casa
date: 1983-09-30
author: Redazione
slug: ogni-luglio-prestare-una-casa
lang: it
wp_id: 342
original_url: "https://www.ombreeluci.it/?p=342"
cluster_id: 0
has_comments: false
tags:
  - casa-in-prestito
  - vita-comunitaria
pdf_url: "https://archive.org/download/OmbreELuci_003/Ombre-e-Luci-n.3.pdf"
archive_id: OmbreELuci_003
copertina_url: "https://www.ombreeluci.it/wp-content/uploads/2017/10/3-707x1024.jpeg"
periodo_label: Luglio – Agosto
numero_rivista: 3
anno_rivista: 1983
issue_number: OEL-3
umap_x: 7.398077487945557
umap_y: 6.601414203643799
umap_z: 10.197449684143066
---

Il tempo delle vacanze può essere il più difficile e logorante per la famiglia dell’handicappato. Quando non possiede una casa adatta, deve uscire dal suo ambiente, dove si sono stabiliti una certa simpatia, un minimo di solidarietà e dove la curiosità e l‘imbarazzo sono ormai attutiti; per andare in un altro luogo dove spesso i rifiuti, pregiudizi, pietà e curiosità offensive sono il prezzo intollerabile di una “villeggiatura”. Un modo per rendere possibile una vacanza, un breve tempo di rifiato a famiglie di persone con handicap, è aprir loro le case inutilizzate del tutto, o per gran parte del tempo. Alcuni lo fanno.

Francesca Biondi da sette anni presta nel mese di luglio la sua casa ad Alfedena nel Parco Nazionale d’Abruzzo.

**Domandiamo:** **A quali condizioni?** Solo che ci sia una persona responsabile del gruppo: ci tengo a che tutto vada come si deve, per non guastare il mio rapporto con il paese.

**Ci sono mai state difficoltà?** Il primo anno, come il gruppo passava si chiudevano le porte. Oggi, le porte si aprono e c’è sempre qualcosa da mangiare o da bere.

**Cosa l’ha spinta a offrire la sua casa?** Nessun motivo diretto, come la presenza di un handicappato in famiglia. Il motivo è stato più semplice; quando non godo io di un bene è giusto che ne godano gli altri.

**Ha avuto danni?** I piccoli danni del comune uso di casa, gli stessi che facciamo noi, e di ognuno mi è stato puntualmente offerto il rimborso.

**Le case devono avere caratteristiche particolari?** È molto utile un po’ di giardino, uno spazio verde recintato.

**Ha provato altre forme di aiuto a famiglie di handicappati?** Ho provato e ho visto provare l’ospitalità durante le vacanze, sia ad handicappati che ai loro giovani fratelli. È un aiuto importante per l’equilibrio delle famiglie colpite. È utile che la famiglia ospitante abbia almeno un ragazzo di età simile all’ospitato.

*Chi ha una casa inutilizzata piccola o grande e desidera metterla a disposizione di un gruppo e di una famiglia, può scrivere a Ombre e Luci.* *Conosciamo famiglie che da vent’anni non sono state in vacanza con il figlio.*