---
title: Il mio amico Gimbo ha vinto le Olimpiadi
date: 2021-08-12
author: Benedetta Mattei
slug: il-mio-amico-gimbo-ha-vinto-le-olimpiadi
lang: it
wp_id: 26637
original_url: "https://www.ombreeluci.it/?p=26637"
cluster_id: 7
has_comments: false
umap_x: 7.843183517456055
umap_y: 1.6251224279403687
umap_z: 9.442610740661621
issue_number: OEL-156
id_numero: "OEL-156"
numero_rivista: "Ombre e Luci"
---
Il mio amico Gimbo ha vinto le Olimpiadi. **Lui mi fa sempre divertire tantissimo. Lui è molto simpatico. Scherza.** Mi fa ridere quando mi manda i video e dice “Benedettaaaaaaaaa”. Siccome c’è il covid mi spiace che sono tanti mesi che io non lo vedo di persona. Perché non si può. Lo vedo nei video su Whatsapp e in televisione. Ora l’ho visto in tv alle Olimpiadi che ha vinto. Le persone che erano con me ridevano perché lui dopo che ha vinto urlava e si buttava per terra. Loro dicevano che non avevano mai visto fare così e si divertivano. **Invece io conosco Gimbo** e so che Gimbo è tutto matto e fa cose strane. Lui è simpaticissimo perché è molto buono. Io prima lo vedevo solo in tv e mi faceva ridere che si tagliava solo la metà della barba. **Poi quando ci siamo visti siamo diventati amici e ci scriviamo e ci mandiamo i messaggi con i video e con gli audio.** Io con lui ho saltato tante volte. Mi piace quando mi sdraio su quel materasso grande e morbido che ci rimbalzi. Noi saltiamo insieme. Qualche volta mano per mano e qualche volta solo vicino. Io gli dico che è più divertente saltare sul materassone con la pancia e restare sdraiati a braccia larghe. E lui lo fa con me. Poi io passo sotto l’asticella perché è più facile. E lui ride e dice che non ha capito niente perché invece lui si allena tantissimo per passare sopra l’asticella senza farla cadere. Ma sotto è più facile. A me Gimbo piace tanto e faccio il tifo per lui perché quando ci vediamo sta con me. **Sono contenta che ha vinto le Olimpiadi. Lui ha dato la medaglia all’altro che ha vinto e l’altro ha dato la medaglia a Gimbo.** Io battevo le mani e ho cantato l’inno italiano. Ma Gimbo si era fatto tanto male e camminava con le stampelle. Aveva il piede con il gesso. Piangeva perché sentiva il dolore e lo hanno pure operato in ospedale. Ma poi è guarito e ha vinto. E io sono molto contenta di questo. Spero tanto di vederlo prestissimo così saltiamo insieme. E poi lui quando salta fa battere le mani a tutte le persone e questo è molto divertente e tutti fanno il tifo e gli dicono bravo pure se sbaglia. Lui è fidanzato e la sua fidanzata è molto bella e pure molto simpatica. **Ma sennò lo sposavo io.**

### [Il blog di Benedetta](https://www.ombreeluci.it/blog/)

**Altri articoli dal blog**