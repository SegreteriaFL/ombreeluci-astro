---
title: "Zero to Hero: la storia di So Wa Wai"
date: 2021-08-10
author: Claudio Cinus
slug: zero-to-hero-la-storia-di-so-wa-wai
lang: it
wp_id: 26625
original_url: "https://www.ombreeluci.it/?p=26625"
cluster_id: 9
has_comments: false
umap_x: 9.401511192321777
umap_y: 7.647946834564209
umap_z: 2.657426595687866
issue_number: OEL-156
id_numero: "OEL-156"
numero_rivista: "Ombre e Luci"
---
Per il secondo anno consecutivo il **Far East Film Festival, principale appuntamento europeo con il cinema popolare asiatico** , è stato spostato in avanti di un paio di mesi, a fine giugno. Come sono stati spostati in avanti, di ben un anno, i [Giochi Paralimpici di Tokyo](https://olympics.com/tokyo-2020/en/paralympics/) . Il doppio spostamento ha permesso al festival udinese di ottenere con tempismo quasi perfetto l’anteprima mondiale di *Zero to Hero* , biografia del campione paralimpico hongkonghese So Wa Wai.

Spesso le biografie degli atleti paralimpici nascondono storie notevoli e **il film del 2021 di Jimmy Wan non fa eccezione: racconta una storia affascinante e meritevole di attenzione** , seppur con un’enfasi forse esagerata per il nostro gusto occidentale.

So Wa Wai competeva nella categoria T36 (dove T indica track, cioè la pista di atletica, e 36 è uno dei codici per gli atleti con paralisi cerebrale) e ha ottenuto molti risultati storici nello sprint a partire dai Giochi di Atlanta ‘96 quand’era ancora adolescente, ma i primi anni della sua vita nella Cina continentale (prima del trasferimento a Hong Kong), non facevano presagire i futuri successi. Grande merito deve essere dato a sua madre, che non si scoraggiò per la salute precaria del figlio e anzi, ben consapevole che gli altri non lo avrebbero mai considerato *normale* , ha fatto di tutto affinché diventasse straordinario. **La grande forza di volontà dell’atleta è anche il risultato di una madre coraggiosa che si è dedicata con ostinata abnegazione a migliorare il presente e preparare il futuro del figlio** , nato svantaggiato agli occhi del mondo eppure dotato di un grande talento.

Le scene delle competizioni sportive sono confezionate con coinvolgente emotività, e sono alternate a tante altre sequenze del quotidiano, di vita familiare e allenamenti, in cui la regia talvolta abusa della musica pomposa e dell’emozione a tutti i costi. Alcuni eventi cruciali sono semplificati e forzati nella forma, togliendo verosimiglianza a una biografia che poteva essere di sincera ispirazione (bisogna anche dire che i due attori che interpretano So sono normodotati). Nonostante una forma sopra le righe e al netto dei difetti appena citati, **il racconto del successo di un campione paralimpico, comprese le inevitabili delusioni e gli ostacoli, resta di assoluto interesse.**