---
title: Dialogo Aperto n. 156
date: 2022-02-23
author: Redazione
slug: dialogo-aperto-n-156
lang: it
wp_id: 28114
original_url: "https://www.ombreeluci.it/?p=28114"
cluster_id: 11
has_comments: false
umap_x: 4.677647590637207
umap_y: 7.766348838806152
umap_z: 10.836581230163574
issue_number: OEL-156
id_numero: OEL-156
---
## Finalmente si torna a lavoro

Cara redazione, **eccomi qui con la divisa da lavoro!** Due settimane fa il mio capo mi ha mandato un messaggio per dirmi che la mensa di Assago dove ho lavorato fino a prima del lockdown, riapriva! Sono solo 2 ore, dalle 13 alle 15 in settimane alterne, ma è un buon inizio. Ho ricominciato ieri mattina (8 novembre, ndr) ed è andata benissimo. Non ci speravo più, baciiiiii! *Nora Buccheri*

---

## Sono stata all'altezza!

Questa estate ho potuto collaborare al centro estivo organizzato dalla mia parrocchia Ss. Cirillo e Metodio nella periferia di Roma, a Dragoncello. Finalmente, dopo la lunga chiusura dovuta alla pandemia e dopo l’ok del vescovo, abbiamo avviato le attività dal 14 giugno 2021. Per tre mesi e una settimana l’ *Artistic Summer Camp… Molto più di un centro estivo* ha visto protagonisti i giovani della mia parrocchia uniti nell’obiettivo di aiutare le famiglie del quartiere e dintorni con tante problematiche differenti, anche la disabilità. Avevo paura di non essere all’altezza di stare con i bambini. Nonostante tutto sono stati proprio loro che in questa esperienza mi hanno insegnato ad andare sempre oltre alla mia disabilità. È a loro e alle loro famiglie che dico grazie mille per avermi accompagnato in questi tre mesi di crescita. Ma un grazie di vero cuore va a tutti coloro che hanno condiviso con me questa esperienza e a chi mi ha dato la possibilità di farla. *Antonietta Pantone*