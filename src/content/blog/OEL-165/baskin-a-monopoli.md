---
title: Baskin a Monopoli
date: 2024-08-16
author: Vivi Licciuli
slug: baskin-a-monopoli
lang: it
wp_id: 44949
original_url: "https://www.ombreeluci.it/?p=44949"
cluster_id: 0
has_comments: false
umap_x: 8.33846378326416
umap_y: 5.88838005065918
umap_z: 9.544354438781738
issue_number: OEL-165
id_numero: "OEL-165"
numero_rivista: "Ombre e Luci"
---
La sera prima della partita si dorme poco, soprattutto se si gioca di mattina: adrenalina? Ansia? Fretta? Allora ci si sveglia presto, in un orario che assomiglia a quello utile per andare in aeroporto per il primo volo di giornata. E questa giornata sarà proprio come un viaggio, un incontro con persone amiche e persone sconosciute, tutti un po’ sognatori impegnati nella seconda partita di campionato di baskin Puglia Molise per la nostra squadra, i *Delfini Baskin* di Monopoli.

A sognare aveva cominciato Sara: «Ciao Vivi – mi disse al telefono –, **durante [l’incontro nazionale dei giovani di Fede e Luce a Fano](https://www.ombreeluci.it/2018/vieni-e-vedi-a-fano-la-formazione-giovani-di-fede-e-luce/) , abbiamo conosciuto Edoardo, un ragazzo della comunità di Milano che pratica il baskin** , ormai da diversi anni. Che ne dici se facciamo il baskin a Monopoli?». Dopo quella prima chiacchierata, dopo il periodo buio del covid, dopo averne parlato con gli amici (come me) di Fede e Luce e con l’asd [Scuola Basket Delfini Monopoli](https://www.facebook.com/scuolabasketdelfinimonopoli/) , abbiamo finalmente creato una vera squadra. Non solo: dopo quindici mesi di lavoro sul campo, qualche settimana fa abbiamo esordito nel campionato Puglia-Molise organizzato dall’Eisi (Ente Italiano Sport Inclusivi).

Il baskin, o basket inclusivo, consente a persone con diverse funzionalità fisiche e cognitive di praticare uno sport agonistico, senza alcuna logica assistenzialista e di divisione di genere. **Persone di età, sesso, capacità fisiche, cognitive e sensoriali diverse che giocano nella più piena armonia** : un nuovo paradigma di agonismo, un nuovo approccio alla socialità. Quasi un esperimento: tutti i ragazzi sono coinvolti nel gruppo whatsapp della squadra.

Stavolta *La Scuola di basket Lecce* è l’ospite di turno della *MoBasket - Scuola Basket Delfini Monopoli* , per la seconda giornata del campionato. Gli ospiti: in prima fila Alice, riccia-riccia, con il mitico coach Daniele Michelutti; arrivano entrambi nella divisa blu da trasferta. Tra i nostri, guardo con ammirazione la famiglia Zazzera. Li racconto perché, oltre che da sempre grandi sostenitori, in questa gara stracciano ogni record: in campo arbitra Matteo, al referto c’è Carlo, in panchina Angelo come tutor, in tribuna la super tifosa Chiara. Meraviglioso!

**Nel primo incontro con il *Corato* contavamo circa trentotto ragazzi in squadra** ; la città di Monopoli rispondeva con trecento spettatori. Per la seconda partita la palestra è di nuovo piena di gente e vogliamo regalar gioia: i ragazzi vanno oltre le proprie possibilità, si lasciano trascinare, saltano, corrono, resistono, fanno cose che in allenamento abbiamo solo “percepito”. Rispetto alla prima partita con il *Corato* , sono otto gli esordienti – Zichen, Roby e Vito fanno pure canestro! Da una settimana si sono aggiunti Raffaele e Angela per dare una mano: tra tifo e collaborazione, sembra stiano con noi da sempre.

**Leggi anche: [La nostra casa Baskin](https://www.ombreeluci.it/2017/la-nostra-casa-baskin/)**

Giochiamo bene, Aldo realizza un canestrone, Domi uno spettacolare *tap in* ; poi a metà partita facciamo dieci minuti extra per ruotare ancora sei ragazzi. Il tempo scorre, il punteggio si ferma – questa volta per un momento molto amichevole. **È una partita ufficiale ma adattiamo un po’ tutto grazie allo stupendo arbitro Daniele Scotch Vergine e agli amici di Lecce, altrettanto meravigliosi.** Tra loro Olga che segna dall’area protetta: il pubblico esulta e lei ringrazia con un *casquè* . Osserviamo felici la palestra piena fino alla fine: c’è da rendere omaggio a ognuno dei partecipanti, ringraziarli e correre verso di loro per dargli un cinque di grazie di cuore.

Vivere la comunità e una piccola parte di essa significa contribuire a una società più equa e inclusiva. Ora speriamo di creare un secondo gruppo di gioco, di allargare la sfera dei tutor e dei volontari per lavorare meglio in campo. Le sfide fanno parte dello sport: contiamo di potercela fare. Da allenatore e istruttore nazionale di minibasket, e da tre anni allenatore di baskin, **sono molto orgoglioso di ciò che abbiamo realizzato e auguro a ogni società sportiva di basket di avere al proprio interno una sezione dedicata al baskin** .