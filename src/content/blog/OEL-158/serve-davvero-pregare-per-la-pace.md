---
title: Serve davvero pregare per la pace?
date: 2022-07-14
author: Marco Bove
slug: serve-davvero-pregare-per-la-pace
lang: it
wp_id: 28854
original_url: "https://www.ombreeluci.it/?p=28854"
cluster_id: 3
has_comments: false
umap_x: 7.808628082275391
umap_y: 9.76652717590332
umap_z: 14.3001070022583
issue_number: OEL-158
id_numero: OEL-158
---
Sono giorni davvero difficili e carichi di angoscia per la guerra scoppiata in Ucraina e ogni giorno ci giungono notizie di scontri armati, morte e distruzione. È un’angoscia che ci prende pensando alle popolazioni civili, a tante persone che stanno soffrendo e che, da un giorno all’altro, hanno visto la loro vita completamente stravolta.

**Ma tutto questo ci tocca anche perché ci rispecchiamo in quelle persone** : potremmo essere noi al loro posto, potrebbero essere i nostri bambini quelli che vediamo o di cui sentiamo tutte queste notizie. Dentro di noi c’è un misto di solidarietà e di paura: solidarietà che tantissimi hanno mostrato, offrendo accoglienza, denaro, medicinali; ma anche paura, perché la domanda, non detta ma sentita, potrebbe essere: «E se arriva anche da noi la guerra? E se domani dovessi scappare anch’io e lasciare tutto?». E ci sentiamo impotenti, perché davanti a una minaccia di questo genere non abbiamo difese, e fare qualcosa per aiutare chi sta scappando dalla guerra è già qualcosa ma non basta, perché non fa finire una guerra che consideriamo una follia e che papa Francesco ha definito un sacrilegio.

Ma per noi, che come credenti ci troviamo davanti a una simile tragedia, non ci dovrebbe essere qualcosa ancora che possiamo fare? In effetti in queste settimane più volte siamo stati invitati a pregare per la pace, abbiamo scambiato immagini, abbiamo condiviso inviti e alcuni di noi hanno anche partecipato a momenti di riflessione, marce per la pace e veglie di preghiera.

In Ucraina ci sono 39 comunità di Fede e Luce, e in queste settimane siamo riusciti a rimanere in contatto con Oksana e Ulyana, le due coordinatrici di Fede e Luce in Ucraina, che [ci hanno dato notizie](https://www.fedeeluce.it/2022/04/06/lettera-da-lviv/) e ci hanno invitato a pregare con loro e per loro. Anche noi in Italia abbiamo pregato e stiamo pregando per la pace, ma intanto la guerra va avanti e tante persone innocenti continuano a soffrire e a morire. **Ma serve davvero pregare per la pace?**

Io credo di sì, io credo che la preghiera può cambiare le cose per due motivi: anzitutto può **cambiare il nostro cuore e il nostro sguardo** , perché ogni guerra, dalla più piccola alla più grande e devastante, comincia dentro di noi, nelle nostre relazioni e nel nostro modo di stare davanti all’altro, che può diventare un nemico se non viene riconosciuto come fratello o sorella.

Ma pregare per la pace serve perché là dove noi non possiamo arrivare e non abbiamo più strumenti disponibili, **arriva la forza dello Spirito Santo, che tocca i cuori e riesce a guidare le decisioni, consola chi soffre e dona speranza a chi non riesce a vedere un possibile futuro.** «Nulla è impossibile a Dio» (Luca 1,37) leggiamo nel vangelo dell’annunciazione, e dunque anche oggi la nostra preghiera può servire a questo, cioè ad affidare alle mani di Dio ciò che a noi non è possibile, a chiedere a Dio di arrivare dentro le stanze dove si prendono le decisioni importanti di questo conflitto, ma soprattutto in quella stanza che è la nostra coscienza, il nostro cuore, dove sono in lotta il bene e il male, la vita e la morte, il perdono e la vendetta.

**La pace comincia dunque dentro di noi** , per poi estendersi a tutte le relazioni e le decisioni della nostra vita. La pace può diventare contagiosa, ma è un compito che dobbiamo prenderci tutti e non può essere delegato a nessuno, nemmeno a Dio. Lui fa la sua parte certamente, ma chiede a noi di prenderci la responsabilità di cercarla e costruirla, ogni giorno. Se ogni giorno non costruiamo un pezzetto di pace, anche se questa guerra finirà, presto o tardi ne scoppierà un’altra.

*Editoriale* [**Perché?**](https://www.ombreeluci.it/2022/perche/) di *Cristina Tersigni*

*Focus: Elaborare il lutto* [**«Papà, dove sei?»**](https://www.ombreeluci.it/2022/papa-dove-sei/) *di Anna Maria Canonico* [**Affrontare la perdita**](https://www.ombreeluci.it/2022/affrontare-la-perdita/) *di Cristina Cangemi e Matteo Tobanelli* [**Come abbiamo comunicato la morte di una persona cara**](https://www.ombreeluci.it/2022/come-abbiamo-comunicato-la-morte-di-una-persona-cara/) *di Ivana Perri* [**Cammino di trasformazione**](https://www.ombreeluci.it/2022/cammino-di-trasformazione/) *di Tiziana D'Ambrosio * [**Riannodare il filo**](https://www.ombreeluci.it/2022/riannodare-il-filo/) *di Chiara Gatti*

*Intervista * [**Se le università sono state le prime ad ascoltare**](https://www.ombreeluci.it/2022/se-le-universita-sono-state-le-prime-ad-ascoltare/) *di Silvia Camisasca*

*Testimonianza * [**Serve davvero pregare per la pace?**](https://www.ombreeluci.it/2022/serve-davvero-pregare-per-la-pace/) *di Marco Bove*

*Associazioni * [**Tifosi dell'accessibilità**](https://www.ombreeluci.it/2022/tifosi-dellaccessibilita/) *di Enrica RIera*

*Spettacoli * [**Fotografie da Chernobyl all'Afghanistan**](https://www.ombreeluci.it/2022/fotografie-da-chernobyl-allafghanistan/) *di Claudio Cinus *

*Fede e Luce* [**Specialità? «Catechista!»**](https://www.ombreeluci.it/2022/specialita-catechista/) *di Liliana Ghiringhelli*

*Dall'archivio* [**Voglia di comunicare**](https://www.ombreeluci.it/2018/voglia-di-comunicare/) di Maria Valeria Spinola

**Dialogo aperto**

*Libri * [**Siamo una rivoluzione**](https://www.ombreeluci.it/2022/siamo-una-rivoluzione-recensione/) *di Giulia Galeotti * [**Sono Vincent e non ho paura**](https://www.ombreeluci.it/2022/sono-vincent-e-non-ho-paura-recensione/) *di Enne Koens e Maartje Kuiper * [**Per sempre, altrove**](https://www.ombreeluci.it/2022/per-sempre-altrove-recensione/) *di Barbara Cagni * [**Modus Navigandi**](https://www.ombreeluci.it/2022/modus-navigandi-recensione/) *di Mauro Pandimiglio*

*Diari* [**Qualche volta voglio e qualche volta no**](https://www.ombreeluci.it/2022/qualche-volta-voglio-e-qualche-volta-no/) *di Benedetta Mattei* [**Mi piace andare al mare**](https://www.ombreeluci.it/2022/mi-piace-andare-al-mare/) *di Giovanni Grossi*