---
title: In corsia
date: 2011-09-04
author: Pennablù
slug: in-corsia
lang: it
wp_id: 36021
original_url: "https://www.ombreeluci.it/?p=36021"
cluster_id: 1
has_comments: false
umap_x: 6.90970516204834
umap_y: 9.304579734802246
umap_z: 8.314725875854492
issue_number: OEL-115
id_numero: "OEL-115"
numero_rivista: "Ombre e Luci"
---
A
ognuno di noi, si sa, può capitare di trovarsi in situazione di assoluta fragilità, impossibilitato a muoversi, ad accudire alla propria persona, per un tempo che può essere breve, lungo o lunghissimo. Una malattia, un incidente può bloccarci nel pieno della maturità e delle forze o accompagnarci alla fine della vita. Sappiamo che la sorte non fa sconti o parzialità. Così, come neonati, (ma molto meno facilmente accudibili e meno gradevoli agli occhi altrui) siamo affidati a persone che fino a quel momento non conoscevamo, che per professione, più raramente per vocazione, prendono in custodia i nostri corpi, la nostra sofferenza, la nostra sensibilità, il nostro disagio. Allora sulla nostra pelle sperimentiamo quanto male o quanto bene possono farci infermiere e infermieri, caposala e assistenti, e quanto la nostra sofferenza, il nostro disagio possano essere alleviati o cento volte aggravati dal loro modo di assisterci. Ma capiamo anche come è difficile il loro lavoro, quanta delicatezza e sensibilità è loro richiesta, quanta pazienza e quanta tenacia sono indispensabili per essere sempre all'altezza di un compito che anche i figli più devoti o i genitori più affezionati spesso non sono in grado di svolgere. E ci rendiamo conto, se riusciamo ad interessarci alla loro vita, di quanto sono lunghi i turni di lavoro e quanto modesti i loro stipendi. Sì, è vero, si tratta di un lavoro che hanno scelto, di conseguenza devono svolgerlo con la cura e la sensibilità indispensabili, preservando la dignità della persona che è nelle loro mani e, insieme, quella della loro professionalità. Eppure la vecchia Pennablu non può non pensare anche ad un altro aspetto del problema. In un paese dove calciatori, sarti e presentatori, banchieri e amministratori sono pagati con cifre inverosimili, dovrebbe essere più riconosciuto e meglio compensato anche il lavoro di chi ci tiene tra le mani quando siamo più indifesi e bisognosi come mai di accoglienza e cura.
*Pennablù*
, 2011