---
title: "Oggi è dei nostri"
date: "1991-06-21"
author: "Redazione"
theme: "cluster-0"
cluster_id: 0
slug: "oggi-e-dei-nostri"
lang: it
wp_id: 8203
has_comments: false
tema_code: "T15"
tema_label: "Memoria e storia di Fede e Luce (opzionale)"
categoria_menu: "Storia"
issue_number: OEL-34
id_numero: OEL-34
---
*Per spirito di solidarietà una piccola impresa di pezzi staccati dove lavorano nove persone ha assunto cinque anni fa un giovane con disturbi del comportamento. Il proprietario racconta. *

Quando accogliemmo Nicola nella nostra azienda volevamo soprattutto aiutare suo zio. Nicola era orfano. Vagabondava per le strade, tornava a casa quando voleva e il vecchio zio temeva che potesse diventare un accattone. Malgrado i suoi sforzi non aveva trovato una struttura che accogliesse Nicola che era affetto da una leggera debolezza mentale e da disturbi del comportamento. Quando si mise in contatto con noi e ci domandò di assumerlo come apprendista non fummo entusiasti: da una parte ci sembrava di non averne bisogno, dall’altra non avevamo mezzi sufficienti.
Alla fine decidemmo di fare una prova con Nicola e di farlo lavorare come aiuto spedizioniere. Lo assicurammo con una polizza speciale. Gli inizi furono difficili. Nicola non aveva alcun senso del tempo. A volte lo aspettavamo per ore. Quando gli telefonavamo rispondeva: «Sto finendo di mettere in ordine la mia collezione di francobolli». Quando era fuori e si presentava un imprevisto, piuttosto di telefonare, cosa di cui aveva orrore, tornava all’ufficio a prendere ordini qualsiasi fosse la distanza a cui si trovava. Con i clienti non sopportava alcuna attesa.
Più di una volta fummo sul punto di licenziarlo. Ma dove sarebbe andato? Malgrado tutto impercettibilmente Nicola faceva progressi. I fattori di questo cambiamento sono stati numerosi. Capimmo che dovevamo fissare la persona che, sul lavoro, fosse il suo unico interlocutore. Lo zio mise a nostra disposizione una piccola somma di denaro per permetterci di retribuirlo in funzione dei compiti che portava a termine. Decidemmo inoltre di assumere un atteggiamento di gentilezza, di pazienza e di fermezza che fosse comune a tutti noi sul luogo di lavoro.

Cinque anni dopo il suo arrivo nell’azienda, Nicola ne è diventato membro sotto tutti gli aspetti. Oggi è un buon elemento, è regolarmente salariato ed è capace di fare tutte le attività principali di un impiegato di ufficio.
E’ fiero del suo lavoro e della cura che ci mette. Parla della nostra azienda come della migliore della città.
Aggiungerò che Nicola, nella sua fragilità, è un elemento di unità fra tutti noi.

Siamo commossi dei suoi progressi. Ognuno sente di avere avuto la propria parte di responsabilità nella sua crescita.
Ciò è vero oggi come lo era in passato.
Non ho ancora parlato di un elemento importante nell’assunzione di Nicola; preparare i vari membri dell’azienda a fare regolarmente il punto con lui fissando tappe precise per la sua crescita.

Questa esperienza ci spinge a incoraggiare altri a provarla. Ci sono tanti Nicola che potrebbero essere così salvati dall’ospedale psichiatrico o dalla delinquenza.

- *Ombres et Lumiére* n. 93

Sergio Sciascia, nasce a Torino nel 1937 ma si trasferisce a Roma con la famiglia pochi anni dopo. Fin da piccolo manifesta una spiccata passione per lo scrivere e per il capire le cose che lo circondano, e di questi due aspetti farà il mestiere di una vita. Una collega, amica della primissima Fede e Luce romana, mette in contatto Sergio con Mariangela Bertolini e con l’idea di trasformare il ciclostilato “Insieme”che legava le poche comunità FL italiane in qualcosa di più. Era l’autunno del 1981. Nasceva Ombre e Luci e Sergio accettava di esserne il direttore responsabile.