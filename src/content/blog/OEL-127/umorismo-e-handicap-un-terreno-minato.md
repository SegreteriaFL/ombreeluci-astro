---
title: Umorismo e handicap un terreno minato
date: 2014-09-29
author: Redazione
slug: umorismo-e-handicap-un-terreno-minato
lang: it
wp_id: 38381
original_url: "https://www.ombreeluci.it/?p=38381"
cluster_id: 12
has_comments: false
tags:
  - ironia-e-disabilita
umap_x: 8.689815521240234
umap_y: 9.37299633026123
umap_z: 7.239075183868408
issue_number: OEL-127
id_numero: "OEL-127"
numero_rivista: "Ombre e Luci"
---
**Che posto ha l’umorismo nella vostra famiglia?** Mi sembra che l’umorismo o almeno il ridere ha sempre avuto posto nella nostra famiglia e mi pare ancora di più dopo la nascita di nostro figlio. L’umorismo ci ha fatto prendere le distanze rispetto a ciò che vivevamo, liberando il riso di cui avevamo bisogno per sfuggire ogni tanto alla realtà dell’handicap. Come un respiro profondo che evita l’asfissia e che permette di ritrovare le forze. Questo modo di trattare alla leggera cose gravi o pesanti ci ha permesso di non rinchiuderci in noi stessi, di mettere un po’ a distanza la sofferenza, di decomprimere semplicemente. L’umorismo non è legato per forza alla gioia, ma non è separabile dal comico, da cui proviene il suo aspetto terapeutico. Il riso libera le tensioni, lo stress, le angosce. È universale e comunicativo. Con Sebastiano ci ha aiutato spesso a trasformare una certa inerzia legata alla sua lentezza, dai suoi rituali, inconfondibili, dalle difficoltà di comprensione.

**Riuscite a ridere con Sebastiano del suo handicap?** È successo qualche volta… per farlo reagire su se stesso, per fargli prendere un po’di distanza dalle sue piccole “manie”, ma è un terreno delicato che facilmente può ferire. Tutto sta nel modo di fare… Sebastiano, a causa di apnee che possono sopraggiungere durante il sonno, da un po’ di anni, è obbligato a portare una maschera sulla bocca e sul naso per essere collegato ad una macchina. All’inizio non è stato facile da accettare, ma con lui abbiamo potuto ridere paragonandolo al suo supereroe Spiderman che aveva anche lui una maschera. Credo che questo l’abbia aiutato a sopportarla meglio! La difficoltà ad esprimersi oralmente ed a farci capire certe parole con tutta la pazienza di cui è capace, ci hanno portato a veri scoppi di risa anche in un cerchio familiare allargato a cugini della sua età! È così bello vedere questa complicità con delle persone che sanno amarlo così com’è, nonostante il suo handicap. Sebastiano è capace di ridere, di avere scoppi di risa, ha senso dell’umorismo… non lo credevo possibile. È una grande gioia per noi ridere con lui.

**Quali sono i limiti da non superare?** È certo che non si può ridere del fatto che sia handicappato. L’handicap di certo resta inaccettabile, ma si può aiutare la persona che ne è colpita a viverci “bene” insieme, a oltrepassare certe difficoltà che gli sono proprie, che a volte gli impediscono di progredire, di essere più libero. Abbiamo “lavorato” con lui tramite l’umorismo su alcune stereotipie gestuali (come quella di agitare per ore un ramo o una cordicella) o su alcune cose che lo affascinavano (per esempio dei getti d’acqua) e poco per volta è riuscito a prendere le distanze nei confronti di questi aspetti dell’handicap che lo “isolavano”.

**Rispetto all’handicap di vostro figlio c’è stata un’evoluzione dell’umorismo o della voglia di ridere di certe situazioni?** Penso di sì, ora è più facile rispetto a quando era piccolo. Eravamo ancora molto colpiti dall’handicap, allora Sebastiano era bambino molto agitato. Da allora è molto cambiato. È diventato calmo e posato e, entro certi limiti, ha preso coscienza del suo handicap. Con l’umorismo è riuscito a prendere le distanze in rapporto a se stesso.

**Un aneddoto che vi ha fatto particolarmente ridere in famiglia con Sebastiano?** Sebastiano è molto goloso. Un giorno, alla fine di un pranzo, erano rimasti nella scatola due gelati e lui cercava di servirsi di nuovo. Come spiegargli che per la linea non è bene mangiare troppi gelati? Gli prometto di tenere in serbo quei due gelati per un prossimo pasto; per convincerlo vado a cercare un pennarello e scrivo sulla scatola: “Sebastiano venerdì…” promettendogli così che i due gelati erano riservati a lui per venerdì e che nessuno li avrebbe toccati fino a venerdì! Accetta lo scambio. Qualche giorno dopo a cena ci sono fagiolini che lui non ama molto e continua a tenerli lì davanti senza mangiarli. Ad un tratto, senza dire niente, si alza, va nella sua camera, cerca un cartoncino e una matita e scrive: “ Sebastiano, venerdì!” e porta tutto nel frigo…

*Intervista di S.R.* , 2014

tratto da Ombres et Lumiere n. 192