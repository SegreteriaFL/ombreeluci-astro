---
title: Cinquant’anni di pellegrinaggi
date: 2025-05-07
author: Cristina Tersigni
slug: cinquantanni-di-pellegrinaggi
lang: it
wp_id: 48264
original_url: "https://www.ombreeluci.it/?p=48264"
cluster_id: 10
has_comments: false
tags:
  - giubileo
  - pellegrinaggio
umap_x: 8.991668701171875
umap_y: 8.465642929077148
umap_z: 12.658806800842285
issue_number: OEL-169
id_numero: "OEL-169"
numero_rivista: "Ombre e Luci"
---
Sono tante le esperienze che, a partire da un pellegrinaggio, hanno potuto dare vita all’incontro e spazio alla relazione con l’altro. Ne troverete tra le pagine di questo numero e del prossimo. È stato così, ad esempio, per il pellegrinaggio dal quale «inaspettatamente nacque Fede e Luce», ricorda Nanni Bertolini. Nella Pasqua del 1971 arrivarono a Lourdes migliaia di persone (circa dodicimila, di cui quattromila con disabilità) che, alla fine dell’evento, chiesero a gran voce di poter continuare, una volta tornati a casa, il cammino di amicizia intrapreso insieme. Nel 1975 altrettante comunità da molti Paesi nel mondo raggiunsero Roma per il Giubileo della Riconciliazione, segnando l’anno di nascita del movimento di Fede e Luce in Italia e, soprattutto, la riconosciuta appartenenza alla Chiesa della persona con disabilità intellettiva. **Il 2025 è un anno speciale per le comunità italiane, il loro cinquantesimo anniversario, che verrà festeggiato a Pompei nel prossimo settembre** . Immersi in un nuovo anno giubilare siamo chiamati a cogliere l’occasione di spostare i nostri baricentri, perdere qualche equilibrio routinario e dare una nuova scansione e senso al nostro tempo. **«Invitare gli amici di Fede e Luce a un pellegrinaggio sarà sembrato ad alcuni un gesto audace» scriveva Mariangela Bertolini nel 1978** , in preparazione a quello ad Assisi, primo tra gli eventi organizzati a livello nazionale. «La stessa parola, così poco in uso ai nostri giorni, ricorda una “manifestazione” fuori moda che non fa più per noi». **Quale senso allora nel mettersi di nuovo in cammino?** «Manifestare con un gesto concreto la volontà di avanzare insieme in un cammino di fede, di speranza e di amore… in risposta ad una chiamata che ci spinge ad uscire da noi stessi per incontrare l’Altro, ed **orientare se stessi verso un nuovo orizzonte, al di là delle frontiere che avevamo messo alla nostra speranza** ». OL