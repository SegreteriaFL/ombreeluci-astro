---
title: Di chiavi e di porte
date: 2025-05-12
author: Vito Giannulo
slug: di-chiavi-e-di-porte
lang: it
wp_id: 48334
original_url: "https://www.ombreeluci.it/?p=48334"
cluster_id: 5
has_comments: false
tags:
  - vita-fede-e-luce
umap_x: 7.4617462158203125
umap_y: 9.130451202392578
umap_z: 13.802655220031738
issue_number: OEL-169
id_numero: "OEL-169"
numero_rivista: "Ombre e Luci"
---
**D ue buone notizie, distanti trecento chilometri l’una dall’altra, rallegrano, negli ultimi mesi, la provincia di Fede e Luce Mari e Vulcani** , che riunisce le regioni Sicilia, Campania, Basilicata e Puglia. Le notizie sono la nascita di quelli che nel nostro movimento chiamiamo «semi». Sono i gruppi che iniziano a riunirsi seguendo il carisma di *Fede e Luce* e che presto, se proseguiranno nel cammino, potranno diventare nuove comunità.

Il seme più recente è sbocciato più o meno a settembre scorso a Castellammare di Stabia. Lì ha il suo ambulatorio di pediatra di base Antonio Piscitelli, il vicecoordinatore provinciale per la Campania. È lui che ha cominciato a spargere la voce fra le famiglie che hanno al proprio interno persone con disabilità mentale dell’esistenza di un movimento che tenta di creare legami di amicizia con e fra persone ferite nell’intelligenza. **Si è consolidato un nucleo di una decina di genitori, soprattutto mamme.** Era il momento giusto per andare a trovarli e portare una testimonianza su come è nata e come vive Fede e Luce in Italia e nel mondo.

Il referente provinciale per la missionarietà, Gianni Guerra, e sua moglie Rosita (vicecoordinatrice provinciale per Puglia e Basilicata) hanno fatto una gita a Castellammare e incontrato non solo le famiglie interessate ma anche il vescovo di Castellammare, monsignor Alfano, e rappresentanti della Consulta diocesana della Salute. Da allora il seme ha iniziato a vedersi con regolarità e a dicembre si sono incontrati un paio di volte. **Nell’esperienza delle comunità campane** , ad Acerra in modo particolare, ma anche a Napoli e ora a Castellammare, **si sta rivelando prezioso e in alcuni casi decisivo il sostegno dei vescovi.** È una cosa bella, anche perché non si verifica dappertutto. Il seme di Castellammare ha scelto di chiamarsi “La piccola chiave”. Chi sta da più tempo in *Fede e Luce* ricorda che questo è il titolo dell’opuscolo – amato e semiclandestino – che circola fra le nostre comunità e raccoglie i discorsi rivolti al movimento dal cardinale Martini, le tante volte che ha incontrato qualcuno di noi. È un testo che negli ultimi anni l’equipe provinciale sta meditando profondamente.

**“Porta Bella”** (quella del Tempio di Gerusalemme presso cui Pietro fece il suo primo miracolo dopo la morte di Gesù) **è invece il nome scelto dal seme nato ad Acquaviva delle Fonti** , un paese di ventimila abitanti, nelle Murge baresi, a trenta chilometri dal capoluogo. La storia di questo seme evidenzia l’importanza che ha per *Fede e Luce* il fatto di avere una struttura stabile e centralizzata che, attraverso il sito e i canali social, tenga i rapporti con chi sta all’esterno del movimento.

Il primo contatto con il gruppo di Acquaviva, infatti, deriva da una mail che il nostro nuovo amico Vincenzo Caporusso mandò alla segreteria a Roma e che poi fu girata all’equipe provinciale. Gianni Guerra prese contatto con Vincenzo, che da tempo collaborava con un centro diurno per persone con disabilità nella sua parrocchia, e così il seme è stato piantato. Si tratta di un gruppo non molto grande e dalla composizione un po’ particolare. Sono una dozzina di persone: Vincenzo, una mamma e una decina di persone con disabilità. Il loro cammino è molto legato a quello del Centro diurno che i ragazzi frequentano e questo, alla lunga, può rivelarsi un problema. Perciò **stiamo cercando di affrancare il percorso all’interno di *Fede e Luce* da quello di associazioni e strutture collaterali e soprattutto di invitare altri genitori ad unirsi al cammino.** Un’altra difficoltà deriva dal fatto che il sacerdote che aveva accompagnato la nascita del seme sta per essere trasferito e speriamo che questo non abbia ripercussioni sul gruppo. OL