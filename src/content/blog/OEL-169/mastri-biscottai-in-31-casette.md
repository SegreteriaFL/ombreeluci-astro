---
title: Mastri biscottai in 31 casette
date: 2025-05-14
author: Redazione
slug: mastri-biscottai-in-31-casette
lang: it
wp_id: 48359
original_url: "https://www.ombreeluci.it/?p=48359"
cluster_id: 12
has_comments: false
tags:
  - cittadinanza-attiva
  - dopo-di-noi
  - laboratorio
umap_x: 8.251879692077637
umap_y: 7.321457386016846
umap_z: 8.6752290725708
issue_number: OEL-169
id_numero: "OEL-169"
numero_rivista: "Ombre e Luci"
---
«Non si poteva improntare il progetto che avevamo in cuore per i nostri ragazzi e ragazze come una riabilitazione a vita». Con questa premessa nel 2007 un gruppo di genitori – racconta Silvana Giovannini, presidente dell’associazione *Ylenia e gli Amici Speciali* – iniziava un percorso molto complesso per realizzare un progetto di vita per i figli ormai fuori dalla scuola e con varie disabilità cognitive e fisiche. L’intento era cercare di «favorire l’inclusione sociale, lavorativa e residenziale, abbattere i pregiudizi che la società ha nei confronti delle persone con disabilità, in particolare cognitive, dovute soprattutto alla mancanza di conoscenza. **Volevamo che i nostri figli fossero cittadini attivi, non soltanto suscettibili di ricevere assistenza e protezione dallo Stato, ma che fossero protagonisti della loro vita** ».

Fin dal principio gli stessi genitori hanno dovuto mettersi in gioco affinché l’impresa fosse, e rimanesse, sostenibile. La prima tappa della nuova associazione (Ylenia, una persona con disabilità del gruppo iniziale, ne doveva far parte ma è morta e l’hanno voluta ricordare nell’intestazione) fu la locazione di un appartamento a Corviale in cui fare palestra di autonomia nei fine settimana e piccoli corsi di cucina nei pomeriggi feriali, aiutati da un’insegnante di un istituto alberghiero in pensione.

Vincente è stata l’idea di accostare alla produzione classica «per umani» la preparazione di biscotti premio per cani con ottimi riscontri in termini di vendite e di motivazione dei ragazzi coinvolti. «Avevamo cercato di sfruttare il loro interesse e la loro attenzione – prosegue la presidente –, sapevamo che avevano una predilezione per i quattro zampe». E i padroni dei cani hanno sempre più richieste particolari per i loro pelosi… perfino torte di compleanno! «Nel 2018, per un bando del FSE, abbiamo simulato una vera azienda, un biscottificio: l’idea è stata premiata e ha dato via alla formazione specifica di 15 ragazzi anche nell’istituto alberghiero di Tor Carbone per circa 600 ore». **Nasceva così *Mastri Biscottai*** : **il piccolo e ben organizzato locale** (acquistato dalla stessa associazione, vista la mancanza di risposta da parte degli enti competenti al momento di render operativo il progetto premiato) **ha un piano terra dedicato al laboratorio di cucina e al confezionamento; un piano inferiore per i locali tecnici e il magazzino; un ascensore a collegarli, perché anche chi ha difficoltà motoria non abbia problemi.**

> La cosa più complicata? «Riconoscersi come colleghi: bisogna collaborare per arrivare al biscotto da vendere, per poterci mantenere»

La cosa più complicata? A parte la ricerca di finanziamenti, cui spesso il gruppo ha potuto far fronte anche con iniziative di auto-aiuto che non lasciassero indietro nessuno, la sfida per i ragazzi è riconoscersi come colleghi. «Non c’è spazio per la simpatia o per l’antipatia in un modello come il nostro che lavora sul gruppo per compensare le varie abilità di ciascuno: bisogna collaborare per arrivare al biscotto da vendere, per poterci mantenere». Così, una trentina di ragazzi e ragazze (dai 18 anni fino ai 50 circa) si alternano per due turni giornalieri tra il lunedì e il venerdì, insieme agli operatori. Il sabato si prestano a coprire la vendita due famiglie volontarie: contenere i costi è questione di sopravvivenza. Al laboratorio afferiscono anche tirocinanti di corsi di formazione per categorie protette. Oltre alla vendita al dettaglio, fondamentali sono anche le commesse da parte di un albergo e di una pasticceria.

**Per l’autonomia abitativa, l’associazione ha costituito una fondazione, denominata 31 casette** (il numero civico del primo appartamento affittato) che ha acquistato tre appartamenti sempre nello stesso quartiere per garantire facilità di spostamenti, per i quali si attende autorizzazione (e finanziamento) dalla legge 112 del dopo/durante noi per poter finalmente accogliere nuclei stabili di vita in comune. Anche qui la palestra è importante: il distacco dalle famiglie e la convivenza comportano dinamiche da gestire con molta cautela.

Intanto, le due belle vetrate del negozio mettono in collegamento il laboratorio di pasticceria vero e proprio con il locale dedicato al confezionamento dei biscotti, a sua volta visibile dalla zona di vendita/postazione informatica dedicata allo studio delle campagne promozionali, e dalla strada: **un bell’effetto di penetrazione in una realtà che non ne vuole sapere di restare ai margini.** OL