---
title: Con la valigia ma senza bagaglio
date: 2025-05-14
author: Alessandra Moraca
slug: con-la-valigia-ma-senza-bagaglio
lang: it
wp_id: 48364
original_url: "https://www.ombreeluci.it/?p=48364"
cluster_id: 12
has_comments: false
tags:
  - laboratorio
  - danza
umap_x: 8.974617958068848
umap_y: 7.645112037658691
umap_z: 8.856697082519531
issue_number: OEL-169
id_numero: OEL-169
---
Partire per un viaggio speciale, senza bagagli e senza meta, e farne ritorno con una valigia piena di emozioni intense e riconcilianti. Per di più a ritmo di musica e a passo di danza. Tanta roba che ha colto di sorpresa i fortunati spettatori della performance di teatro-danza con cui è stata chiusa la rassegna sull’alfabeto delle emozioni tenutasi a Viterbo a fine novembre. La singolare rappresentazione è stata curata dalla *Compagnia della mia misura* , promotrice a Roma di un laboratorio di inclusione che persegue l’integrazione delle disabilità, aperto a tutti coloro che vogliono mettere in gioco le proprie diverse abilità.

Quindici straordinari «danzAttori» hanno trasportato gli spettatori in un viaggio senza tempo, alla scoperta di immaginari luoghi fisici e di inesplorati spazi interiori, coinvolgendoli in un’inattesa coreografia collettiva, in un ballo di vita che parla di unicità e di noi. Tre sessioni di spettacolo dedicate al tema del viaggio, un viaggio senza meta e a tempo indeterminato: **l’importante non è la destinazione ma tutto quello che c’è in mezzo** . L’attesa, la partenza, la scoperta. E poi la danza, vettore di libertà e di incontro. Quel ballo che, nel modo in cui suggerisce Valerio – ‘danzAttore’ veterano del gruppo – «accende luci e fa sparire le ombre». **Dove c’è un ruolo per tutti e dove tutti si sentono al posto giusto.** Come succede a Daniele, ballerino dalle eccezionali doti artistiche, che non comunica con il linguaggio verbale, ma racconta – e si racconta – in modo penetrante e assordante attraverso il movimento e la gestualità del corpo.

> Tutto parte dal lavoro sulla percezione di sé. Dal «sentirsi» attraverso l'ascolto della musica e la produzione di movimenti

La performance è stata costruita all’interno del laboratorio di Teatro Danza, un progetto di inclusione sociale che promuove la cultura della diversità e che si basa su discipline di *Danza Movimento Terapia* . Il laboratorio nell’idea delle fondatrici – Roberta Bassani e Vittoria La Costa – vuole essere spazio di espressione e comunicazione, «luogo privilegiato per l’emersione di dinamiche e problematiche individuali, di persone diversamente o normalmente abili». Da dicembre 2011 il gruppo si è dato un nome, *Compagnia della Mia Misura* , e attraverso forme di auto-organizzazione e autofinanziamento ha iniziato a partecipare a rassegne, mettendo in scena spettacoli.

«Lavoro, voglia di mettersi in gioco, di fare cose, di esserci. Sono i tratti distintivi di questo gruppo», racconta Roberto Nucera, animatore e membro della compagnia di teatro danza. «Tutto parte dal lavoro sulla percezione di sé, dal “sentirsi” attraverso l’ascolto della musica e la produzione di movimenti».

**Oltre alla dimensione del sentire e della consapevolezza del proprio corpo, c’è la connessione con l’altro.** «Perché – prosegue Nucera – la forza del gruppo è la forza di questa compagnia». Talmente trascinante che gli spettatori della performance non hanno potuto fare a meno di salire su quel treno virtuale, diventando essi stessi viaggiatori danzanti, ognuno con il proprio biglietto e la propria destinazione, ma tutti uniti nella condivisione di un pezzo di viaggio. Nessuna scenografia a fare da sfondo – **la potenza dello spettacolo è tutta nella celebrazione della libertà di muoversi ed essere** – ma solo un oggetto scenico dal grande valore simbolico: la valigia, metafora del bagaglio emotivo che ognuno porta con sé. Del resto, ciascun individuo ha la sua misura unica, balla al proprio ritmo, e gli incontri più autentici lungo il cammino non sono altro che passi di danza condivisi. OL