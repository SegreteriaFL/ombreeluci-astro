---
title: Alle superiori con la sindrome di Rett
date: 2024-08-26
author: Elzbieta Steczkiewicz
slug: alle-superiori-con-la-sindrome-di-rett
wp_id: 45208
original_url: "https://www.ombreeluci.it/?p=45208"
cluster_id: 1
has_comments: false
umap_x: 6.277855396270752
umap_y: 8.551606178283691
umap_z: 6.815206527709961
issue_number: OEL-168
---

Diversi anni fa, d’estate al mare, una bimba si è avvicinata a mia figlia chiedendomi se era autistica (la sindrome di Rett assomiglia molto all’autismo anzi, fino poco tempo fa, faceva parte delle malattie dello spettro autistico) e io le chiesi «Tu conosci l’autismo?» e lei mi ha risposto «Sì, in classe ho un amico autistico». E ha voluto giocare con Valentina, senza nessun pregiudizio. **Io vengo dalla Polonia dove, ancora oggi, mia figlia dovrebbe frequentare una scuola speciale in cui potrebbe confrontarsi solo con la disabilità.**

La scuola italiana ha deciso di inserire ragazzi con diverse disabilità nella scuola normale; senza essere veramente pronta, grazie alla legislazione e alla buona volontà di molte persone, si stanno risolvendo diverse difficoltà. **Oggi mi rendo conto che ho faticato non poco perché ho dovuto fare ricorsi al Tar per avere le ore giuste di sostegno per mia figlia** , insistere sempre a far rispettare i diritti di Vale. Ma ne è valsa la pena: adesso mi godo il risultato delle fatiche passate e spero che prosegua così, per noi e per tutti gli altri ragazzi.

Mia figlia Valentina è una ragazza di 16 anni con la sindrome di Rett. Ha un grave ritardo psicomotorio, non parla, quasi non usa le mani, cammina, ancora, e ha bisogno di assistenza continua. Nonostante tutto questo, Valentina è molto consapevole dell’ambiente in cui si trova; per esprimersi utilizza il metodo CAA. Inizialmente questo è stato un problema per la scuola ma, grazie al supporto dei terapisti e la buona volontà dei docenti a imparare, l’ostacolo è stato superato e il metodo ben acquisito. Ora frequenta il primo anno di scuola superiore e ci va molto volentieri poiché è stata inserita nel contesto scolastico molto bene.

Tutto il percorso a scuola di Vale è andato abbastanza bene, anzi è andato sempre meglio: abbiamo incontrato persone che, se pure non sempre preparate, avevano interesse e voglia di fare un buon lavoro tanto che, ad esempio, dopo l’esperienza con Valentina, **le professoresse delle medie hanno deciso di approfondire con entusiasmo il percorso formativo di specializzazione in sostegno.**

Valentina ora frequenta il primo anno di liceo scientifico. Abbiamo scelto questo tipo di scuola perché lei predilige la teoria alla pratica dei laboratori. I professori all’inizio erano scettici ma anche loro ora hanno confermato che è stata la scelta giusta. Apprezzo molto il coinvolgimento del gruppo classe, con diversi tipi di lavori: la disabilità fa paura quando non la si conosce. Per i ragazzi scoprire il metodo CAA è stato importante e anche divertente; sono molto felice anche perché molti docenti curricolari partecipano attivamente nel lavoro di Vale.

**Anche il personale scolastico l’ha accolta molto bene. Non è stato sempre così e mi rendo conto che molti ragazzi non sono stati fortunati come mia figlia** ; purtroppo la scuola presenta molte criticità per loro, ma penso che noi genitori dobbiamo insistere perché i diritti scritti sulla carta vengano rispettati anche nel quotidiano.

Stando con gli altri ragazzi Valentina si illumina ed è felice, penso che anche per il resto della classe Valentina può essere solo un arricchimento. Un consiglio che voglio dare a chi deve lavorare con ragazze e ragazzi con disabilità è di non darsi mai limiti, di osare. Sicuramente non mancheranno tante sorprese: personalmente, **davvero non credevo che mia figlia potesse fare le cose che le vedo fare oggi.**