---
title: Come comportarsi con le persone cieche
date: 1989-06-16
author: Redazione
slug: come-comportarsi-con-le-persone-cieche
wp_id: 7027
original_url: "https://www.ombreeluci.it/?p=7027"
cluster_id: 1
has_comments: false
tags:
  - dritte
  - non-vedenti
  - cecita
  - consigli
umap_x: 7.712532043457031
umap_y: 9.034906387329102
umap_z: 7.721249580383301
issue_number: OEL-28
---

### Parole tabù

Parlando con un cieco si ha paura di usare parole come: «Vedere, guardare, cieco, cecità». Se ci capita di usarle, perdiamo il filo del discorso e cominciamo a chiedere scusa... Di fatto, chi non vede, usa la parola «cieco» come le altre parole e utilizza il verbo «vedere» per esprimere il suo modo specifico di vedere, sentire, tastare, toccare. Possiamo dunque senza paura dire ad un cieco: «Vuol vedere questo modello?» e mettergli fra le mani l’oggetto di cui si parla. Per contro è molto indelicato dire: «Lei è cieco? Del tutto? Oh, deve essere una cosa tremenda! È nato così? Per un incidente?». Inoltre non dobbiamo dimenticare che le persone cieche non sono sorde per niente e che, se ci sentono mormorare «Per me è una cosa terribile non vederci!», rischiamo di fare una gaffe.

### Per salutare

Per la strada, con il rumore del traffico, in una stanza con tappeti, è a volte impossibile per un cieco sapere se l’interlocutore è ancora presente. Gli può capitare di parlare ad una sedia vuota. Dopo un po’ di tempo, capirà e non sarà una cosa simpatica. Perciò sarà bene avvertire sempre quando lo lasciamo e, eventualmente, quando si ritorna. E ancora, ricordiamoci che un cieco si aspetta sempre una risposta parlata: un sorriso, per gentile che sia, un segno della testa, non servono a nulla.

### Dov'è "Là?"

Non diciamo mai «c’è una sedia là», oppure «Una tavola laggiù» mostrando la direzione con il dito. Queste indicazioni basate sulla vista non hanno alcun valore per la persona che non vede. Diciamo allora: «C’è una sedia davanti a lei», oppure «a dieci metri davanti a lei, a sinistra, c’è un motorino contro il muro». A tavola, possiamo dire: «Il bicchiere è a sinistra, davanti a lei», oppure «C’è un portacenere accanto alla sua mano destra».

### Niente indovinelli

Se incontriamo una persona non vedente che non ci riconosce subito dalla voce, dobbiamo presentarci: «Buongiorno, signor X, sono Y!» e aggiungere qualche spiegazione, se è il caso: «Ci siamo incontrati il giorno X, al posto Y».

### Indicare il posto

Qualche volta succede che due o tre persone si danno da fare per far sedere un cieco. Lo si sposta, lo si spinge, lo si fa girare... e infine lo si fa sedere quasi per forza. Eppure è così semplice: prendete la mano della persona, appoggiatela sullo schienale della sedia e dite: «Ecco una sedia, questo è lo schienale». Subito si renderà conto della posizione del sedile e si accomoderà senza difficoltà. Oppure mettete la sua mano sul bracciolo di una poltrona e «La poltrona è alla vostra destra!».

### Come guidarlo

Non esitate mai ad offrire il vostro aiuto a un cieco per la strada, il che non vuol dire naturalmente, imporre il vostro aiuto. Diciamo per esempio: «Vado alla stazione, le servirebbe fare un tratto di strada con me?». In caso affermativo, offrite il braccio e continuate insieme. Se l’aiuto viene rifiutato, non irritatevi. Ci sono non vedenti che preferiscono l’indipendenza a un aiuto che faciliterebbe loro le cose.

- *(da Pas cela, ceci di H. Van Dyck - Ed. Van Geerstraat 14, 2000 Anversa B)*

#### Editoriale

[Da dove cominciare?](http://www.ombreeluci.it/1989/da-dove-cominciare/) di *Mariangela Bertolini*

#### Articoli

[Ho visto «Rain man»](http://www.ombreeluci.it/1989/ho-visto-rainman/) di *Antonio Mazzarotto* [Conoscere l’handicap: AUTISMO](http://www.ombreeluci.it/1989/conoscere-handicap-autismo/) di *Redazione* [Aiutarlo a diventare «un uomo»](http://www.ombreeluci.it/1989/aiutarlo-diventare-un-uomo/) di *M.N.P.* [Non è sempre facile essere sorella](http://www.ombreeluci.it/1989/non-sempre-facile-sorella/) di *Maria Cristina* [Un luogo per vivere e imparare a vivere](http://www.ombreeluci.it/1989/perceval-un-luogo-vivere-imparare-vivere/) di *N. Schulthes* [E come «parlano» senza parole!](http://www.ombreeluci.it/1989/parlano-senza-parole/) di *Sergio Sciascia * [Come comportarsi con le persone cieche](http://www.ombreeluci.it/1989/comportarsi-le-persone-cieche/) [Come organizzare i "Giochi Olimpici" in casa](http://www.ombreeluci.it/1989/schema-organizzazione-giochi-olimpici/) di *Barbara*

#### Rubriche

[Dialogo aperto](http://www.ombreeluci.it/1989/dialogo-aperto-n-26/) [Vita di fede e luce](http://www.ombreeluci.it/1989/vita-fede-luce-n-26/)

#### Libri

[«Sarà una bellissima festa»](http://www.ombreeluci.it/1989/sara-bellissima-festa/) di *A. Cattaneo* [Un lungo cammino](http://www.ombreeluci.it/1989/un-lungo-cammino/) di *E. Zoffoli* [Amici nonostante la guerra](http://www.ombreeluci.it/1989/amici-nonostante-la-guerra/) di *M. Labaky* [Altri consigli di lettura](http://www.ombreeluci.it/1989/altri-consigli-lettura/) di *Redazione*