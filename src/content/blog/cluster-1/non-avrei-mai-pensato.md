---
title: Non avrei mai pensato...
date: 1979-09-16
author: Redazione
slug: non-avrei-mai-pensato
wp_id: 45613
original_url: "https://www.ombreeluci.it/?p=45613"
cluster_id: 1
has_comments: false
tags:
  - disabili-adulti
umap_x: 6.409233093261719
umap_y: 9.365525245666504
umap_z: 8.283089637756348
issue_number: INS-23
---

*Questo articolo fa parte del **[Focus: gli adulti profondamente handicappati, alcune testimonianze](https://www.ombreeluci.it/1979/focus-gli-adulti-profondamente-handicappati-alcune-testimonianze/)***

Mi è stato chiesto cos'è la mia vita con Maurizio: è una semplice accettazione con amore, nient'altro.

Maurizio è un ragazzo buono ma molto grave. A volte è irrequieto; fa dei capricci, ma poiché non sa esprimersi io non capisco se ha qualche male che non riesco ad individuare, e questo mi fa soffrire.

Se dovessi ricordare il passato fin dai primi giorni della nascita, direi che è stato un calvario: prima il solito entusiasmo per il maschio e poi subito le pene, il suo non volersi attaccare al seno, le cataratte congenite... e tutto il resto. Mi restava la speranza nella medicina e per questo ci siamo trasferiti a Roma con la speranza che in una grande città ci fossero più possibilità. Invece non è stato altro che un isolarci, anche dai nostri parenti.

Per fortuna a sette anni Maurizio ha cominciato ad andare a scuola: a lui è servito ben poco, ma a me ha dato un po' di respiro.

Poi con grande gioia ho conosciuto questo gruppo di Fede e Luce che mi dà tanta forza per andare avanti. Quando mi telefonano e mi dicono "veniamo a prendere Maurizio" mi commuovo perché io non avrei mai pensato che Maurizio avrebbe avuto degli amici che gli avrebbero dedicato il loro tempo, e per me è una grande gioia e ringrazio tutti quelli che hanno preso la sua mano e quelli che la prenderanno. Grazie!

Voi genitori che avete dei figli come il mio, facciamoci coraggio ogni giorno che passa ringraziamo Dio che ci ha dato la forza di superarlo, e aiutiamoci a vicenda perché da quando ho cominciato a leggere "Insieme" mi sembra che i nostri figli siano tutti gemelli più o meno gravi abbiano tutti press'a poco gli stessi problemi.

*Una mamma di Roma* , 1979