---
title: Il primo di tanti?
date: 2020-10-14
author: Giovanni Solaro
slug: il-primo-di-tanti
wp_id: 22258
original_url: "https://www.ombreeluci.it/?p=22258"
cluster_id: 1
has_comments: false
umap_x: 8.119393348693848
umap_y: 7.446865558624268
umap_z: 7.75380277633667
issue_number: OEL-152
---

Già dall’ingresso si evince quanto sia diverso dagli altri il nuovo SuperStore Coop che ha aperto lo scorso 10 settembre in via Marsala a Monza. Le due quinte verdi sulla facciata principale, il giardino verticale che si sviluppa sul tetto, l’illuminazione a tecnologia led ad alta efficienza energetica sono tutti elementi che non lasciano dubbi circa l’attenzione alla sostenibilità e all’impronta ecologica della struttura. Ma c’è di più.

Entrando nel negozio, infatti, se ne può apprezzare la vera originalità: siamo nel primo supermercato d’Italia pensato per le persone affette da autismo. L’idea parte dalle fondatrici della onlus [***Alla3***](https://www.facebook.com/Alla3-100415778470298) , associazione che nasce dall’incontro di tre mamme di bambini autistici in un gruppo di mutuo-aiuto; l’intuizione del progetto è arrivata durante il lockdown, l’entusiasmo della Coop nel realizzarlo subito dopo.

La struttura è stata progettata nell’ottica di rendere la spesa – routinaria, noiosa e ripetitiva un po’ per tutti noi – un’esperienza meno traumatica.

E così via le lampade accecanti e fredde dei classici supermercati per fare spazio a luci soffuse e per nulla disturbanti; via la musica sparata a decibel esagerati che solitamente ci accompagna durante la spesa; priorità alle casse per le persone più fragili e per i loro accompagnatori. Non solo: tutto il personale ha seguito un corso di formazione specifico sull’autismo tenuto da esperti psicologi e psicoterapeuti, ricevendo così gli strumenti necessari per riconoscere le caratteristiche della patologia e per favorire l’interazione con i clienti.

Forse però la più grande innovazione è rappresentata dall’utilizzo della comunicazione visiva all’interno del punto vendita. Infatti, grazie alla collaborazione di [***Alla3***](https://www.facebook.com/Alla3-100415778470298) con [***PizzAut***](https://pizzaut.starteed.eu) – un’altra bellissima iniziativa esistente sul territorio brianzolo che si pone come obiettivo la gestione di un locale da parte di ragazzi con autismo, affiancati da professionisti della ristorazione e della riabilitazione – tutti i reparti del supermercato sono segnalati da pittogrammi realizzati secondo le linee guida della Caa (Comunicazione Aumentativa Alternativa). Un’occasione importantissima per fornire la possibilità di comunicare tramite canali alternativi da affiancare a quello verbale.

Questo meraviglioso progetto ha ricevuto anche il patrocinio della Commissione Europea, e Coop Lombardia ha già fatto sapere di voler estendere l’esperienza anche a ulteriori punti vendita. Speriamo di poterne presto vedere molti altri.

Iscriviti e ricevila ogni quindici giorni