---
title: Volevo che qualcuno rispondesse alle mie domande
date: 2014-06-29
author: Redazione
slug: volevo-che-qualcuno-rispondesse-alle-mie-domande
wp_id: 38267
original_url: "https://www.ombreeluci.it/?p=38267"
cluster_id: 1
has_comments: false
umap_x: 8.65289306640625
umap_y: 10.125036239624023
umap_z: 8.557018280029297
issue_number: OEL-128
---

C
ome per molti giovani autistici, la mia attività religiosa è prima di tutto intellettuale, più che sociale o emotiva. A scuola non avevo alcun interesse per l’educazione religiosa e non pensavo che la possibilità di un Dio o di una vita religiosa potesse rappresentare un sostegno nella vita quotidiana delle persone, dal momento che Dio non era qualcosa che io potevo vedere, ascoltare sentire e perché gli argomenti religiosi che leggevo o che ascoltavo non avevano per me alcun significato. Il mio cambiamento radicale è dovuto alla scoperta delle opere di G.K.Cherteston, un giornalista inglese che ha scritto molto, all’inizio del secolo, sulla sua fede cristiana. (…) Il concetto della Trinità, di un Dio che è una relazione vivente e benevola, era qualcosa che potevo rappresentarmi mentalmente e che significava qualcosa per me. Ero anche affascinato dall’idea dell’incarnazione di Dio che si rivela da sé stesso al mondo, in modo tangibile umano, in Gesù Cristo. Eppure solo a 23 anni ho deciso di partecipare a dei corsi di catechismo. Non ero interessato alla preghiera come guida per la vita, né dalle esperienze degli altri, volevo delle risposte alle mie domande. Per fortuna, Chesterton, attraverso i suoi libri, ha risposto a tutte le mie domande. Nel Natale del 2002 sono diventato cristiano. L’autismo non mi consente sempre di capire ciò che gli altri pensano o ciò che sentono in certe situazioni. Per questa ragione i miei valori morali sono fondati più su idee logiche che hanno un senso per me e sulle quali ho molto riflettuto, più che sull’esempio degli altri. So che devo trattare ogni persona che incontro con gentilezza e rispetto perché credo che ognuno è unico e creato a immagine di Dio. Non vado spesso nelle chiese perché mi sento a disagio se c’è troppa folla. Anche se l’architettura è spesso complessa e bella e mi piace molto quel senso di spazio al di sopra di me quando alzo gli occhi al soffitto. Da bambino, mi piaceva molto ascoltare i salmi e i canti. Fra tutti preferivo l’Ave Maria. Appena la ascoltavo, mi sentivo tutto compreso e avvolto nella musica. Alcune delle storie che preferisco vengono dalla Bibbia come quella di Davide contro Golia. Molte di queste storie usano un linguaggio immaginario e simbolico che mi permette di visualizzare le scene e questo mi aiuta a capirne il resto. Mi piacciono molti passaggi della Bibbia, ma quello che preferisco è la lettera di San Paolo ai Corinzi sulla carità.
*Daniel Tammet*

(estratto da un suo libro “Sono nato in un giorno blu”) Ombres et Lumiere n. 189