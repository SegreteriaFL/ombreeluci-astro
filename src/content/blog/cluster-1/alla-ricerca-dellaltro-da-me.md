---
title: "Alla ricerca dell'altro da me"
date: 2023-01-13
author: Giulia Cirillo
slug: alla-ricerca-dellaltro-da-me
wp_id: 33228
original_url: "https://www.ombreeluci.it/?p=33228"
cluster_id: 1
has_comments: false
umap_x: 7.113633155822754
umap_y: 8.962669372558594
umap_z: 8.247675895690918
issue_number: OEL-164
---

Non sempre sono riuscita a vivermi bene: ho 34 anni e una disabilità motoria. **Nonostante i miglioramenti nell’autonomia grazie a tanta fisioterapia, rimango comunque fisicamente dipendente dagli altri.** Mi riconosco molto in quello che mi dissero alcuni amici che vivono la mia stessa condizione: con la disabilità puoi imparare a conviverci, puoi prendere consapevolezza che un limite non è necessariamente del tutto negativo, ma che può, anzi, aiutarti a scoprire potenzialità che non immaginavi di avere e che invece sono dentro di te pronte per uscire. **Nonostante questo, però, è difficile accettare totalmente questa situazione, farci pace in maniera definitiva.**

Il contesto familiare in cui sono cresciuta mi ha aiutata a rasserenarmi, favorendomi in uno sviluppo emotivo equilibrato, nonostante io abbia dei tratti ansiosi che (in alcune fasi della vita e in alcuni contesti) tendono a prevalere. Sostanzialmente posso dire di essere soddisfatta della persona che sono. Riconosco le mie cadute; non sono pochi in me difetti caratteriali e punti da migliorare, **ma se (nonostante tutto) ho sviluppato la gioia di vivere, lo devo non solo all’aiuto dei genitori, dello psicologo e agli studi di filosofia, ma soprattutto al bel rapporto con la mia amata sorella gemella Silvia** e alla forza che mi viene dalla sete di ricerca spirituale.

Siamo gemelle omozigote ed è difficile non notare la somiglianza. Con il tempo ci siamo differenziate e abbiamo sempre tenuto a mantenere ognuna il proprio stile e le proprie peculiarità: l’amore si espande anche attraverso il dialogo e il confronto con l’alterità. **Ciò che è altro da me mi arricchisce, mi interroga, mi fa crescere.** Abbiamo stili diversi: il suo è etnico, semplice, più essenziale del mio (anche nel trucco); io sono più eccentrica nell’abbigliamento, amo molto i colori accesi e gli accessori originali. **Più che esibizionismo, credo che il mio sia un modo per mascherare timidezze e fragilità interiori** , un modo per far venire fuori la mia anima colorata e leggera, liberandola dai macigni (più o meno grandi, come per ciascuno). Con Silvia parliamo molto, dialoghiamo bene. Lei non è molto credente ma condivide con me il sogno di una società più solidale, egualitaria e non materialista. Su tutte, però, c’è una cosa che più amo di mia sorella: la sua capacità di farmi ridere. Riesce sempre a portare il sereno nelle mie giornate. Ci divertiamo molto insieme.

Condividiamo una grande passione per la natura, per gli animali (a casa nostra non sono mai mancati), per la poesia e per l’arte: **tutte cose che ci mettono in contatto con ciò che ancora di buono e di bello c’è nel mondo** , che ci invitano a credere, nonostante la cattiveria, al bene. Non aveva torto Italo Calvino quando diceva che bisogna prendere la vita con leggerezza, che è cosa ben diversa dalla superficialità. Questa è anche la più bella lezione che mi ha dato Gesù.

> Vorrei che restassimo tutti uniti, che non ci chiudessimo nelle nostre comunità di appartenenza perché Chiesa siamo tutti e tutte. Da soli non si vince.

Negli ultimi anni sono molto attiva nella comunità di [Sant’Egidio](https://www.santegidio.org/) . Con loro ho imparato a capire che dobbiamo guardare un po’ più al presente, senza lasciarci schiacciare dai problemi della società consumistica occidentale, troppo impegnata a insegnare arrivismo e competitività. **Ho tanti amici con disabilità diverse, anche cognitive: mi hanno insegnato a essere più semplice, a capire che Gesù non ci vuole tutti “professori”.** Lo ricorda sempre anche Papa Francesco: non si annuncia il vangelo salendo in cattedra o facendo proselitismo. Dio ci ama per come siamo, nella nostra umiltà; ci invita a stare vicino ai poveri e a tutte le persone sole e dimenticate, agli ultimi. Anzi, è proprio in loro che lo incontriamo. Vorrei tanto riuscire ad avere una fede più semplice; vorrei riuscire a fidarmi di più. A volte, forse, mi faccio troppe domande, ho troppi dubbi e grattacapi. **Credo, però, di aver capito che Dio è il nome che ho dato alla speranza.**

Vorrei che restassimo tutti uniti, che non ci chiudessimo nelle nostre comunità di appartenenza perché Chiesa siamo tutti e tutte, da soli non si vince. E solo così anche noi persone con disabilità potremo riuscire a trovare i nostri talenti a partire dai nostri limiti, e a capire che – come tutti e senza vergogna – abbiamo bisogno di aiuto. Tutti siamo chiamati ad aiutare e ad aiutarci come fratelli e sorelle.

*Editoriale* [**Declinazioni di speranza**](https://www.ombreeluci.it/2022/declinazioni-di-speranza/) di *Cristina Tersigni*

*Focus: Per pedalare tutti* [**Otto giorni per vent’anni**](https://www.ombreeluci.it/2023/otto-giorni-per-ventanni/) di *Cristina Tersigni* **Tandem in Trentino** di *Andrea Posa* **Invertire gli addendi** di *Cristina Tersigni* **Bari scintillante** di *Cristina Tersigni* **«Ce l’abbiamo fatta!»** di *Giampaolo Mattei*

*Intervista * [**Alberta e la Rivoluzione**](https://www.ombreeluci.it/2023/alberta-e-la-rivoluzione/) di *Giulia Galeotti*

*Testimonianza * [**Alla ricerca dell’altro da me**](https://www.ombreeluci.it/2023/testimonianza-giulia-cirillo/) di *Giulia Cirillo*

Dall'archivio **Avete mai provato...** di *Mariangela Bertolini*

*Associazioni * **Il piacere del contatto** di *Enrica Riera*

*Spettacoli* ** Il mondo come lo vediamo noi** di *Matteo Cinti*

*Fede e Luce * **Campi di giochi**

**Dialogo aperto**

*Libri * **A sua immagine?** a cura di *Alberto Fontana e Giovanni Merlo* **La più bella nuotata della mia vita** di *Anne Becker* **Abbassa il cielo e scendi** di *Giorgio Boatti* **Il grande cavallo blu** di *Irène Cohen-Janca e Maurizio A.C. Quarello*

*Diari* **Fiera di me stessa** di *Benedetta Mattei* **E.T. alla Bicoca** di *Giovanni Grossi*