---
title: Due fratelli e la brigata inglese
date: 2020-06-12
author: Giulia Galeotti
slug: due-fratelli-e-la-brigata-inglese
wp_id: 18676
original_url: "https://www.ombreeluci.it/?p=18676"
cluster_id: 1
has_comments: false
umap_x: 8.272482872009277
umap_y: 8.35816764831543
umap_z: 3.871290683746338
issue_number: OEL-152
---

Venti puntate di sei minuti ciascuna per *Lampadino e Caramella nel Magiregno degli Zampa* , cartone animato di Rai Yoyo rivolto a bambini dai 2 ai 6 anni. Realizzato dalla società romana Animundi, la particolarità di questo cartone è di essere pensato per tutti i bambini. Grazie infatti alla collaborazione con strutture specializzate nel sostegno alle diverse disabilità sensoriali e a una serie di espedienti, *Lampadino e Caramella* può essere seguito anche dal piccolo pubblico non vedente, non udente o con disturbi dello spettro autistico. La voce narrante, i sottotitoli strutturati con specifiche codifiche e gli interpreti nella lingua dei segni – incorporati nella narrazione come se fossero dei fumetti – rendono questo cartone animato fruibile da un pubblico realmente ampio. Si rivolge a chi ha difficoltà, e a chi non ne ha, insegnandogli a comprendere – nella più assoluta naturalezza – che esistono anche altri linguaggi. Altri codici e altre prospettive.

Nelle loro avventure i due fratellini protagonisti sono accompagnati dal cagnolino Zampacorta, che li accoglie e li guida nel Magiregno dove vivono animali antropomorfi di ogni specie. Uno di loro, il leone direttore d’orchestra Gio Maestri, è stato doppiato dal compositore e pianista Giovanni Allevi, con cui – oltre alla voce – il leone Gio Maestri condivide anche la capigliatura.

Destinata invece anche a un pubblico più adulto è la mini serie di cartoni uscita qualche tempo fa in Gran Bretagna, *Creature Discomforts* . Il nome faceva il verso al popolarissimo cartone dei primi anni Novanta, *Creature Comforts* , ambientato in uno zoo (i disegnatori della Aarman Animations, premiati nel 2005 con l’Oscar per *Wallace and Gromit* , sono gli stessi).

Protagonista un’allegra, disabile e combattiva brigata di animali: Roxy the Rabbit, conigliotta civettuola; Millie the Mouse, topolina paralizzata nella parte sinistra del corpo; l’attempata porcospina Peg the Hedgehog, perfetto accento british, plaid e tazza di tè; Flash the Sausage Dog, bassotto con un carrellino al posto delle zampe posteriori; Tim the Tortoise che, privo di una gamba, si sposta con le stampelle; Sonny the Shrimp (quanti ci discriminano “hanno bisogno di una lezione. Bella grande”); Brian the Bull Terrier che, dalla carrozzina, non rinuncia al bungee-jumping; Callum the Chameleon, camaleonte cieco guidato da una coccinellina, e altri ancora.

Parte del successo della serie si deve alle voci dei personaggi, animati dai timbri – a volte limpidi, altre volte impastati e autenticamente sofferenti – dei veri protagonisti della storia. Roxy parla grazie a Issy Bulmer, giovane in carrozzina, mentre la topina Millie ha la voce di Shelley Patient, oggetto di ripetuti atti di bullismo a scuola per il suo handicap. Alla gattona sorda Cath the Cat dà voce Debbie Reynolds, che gestisce una scuola di linguaggio dei segni, mentre Sheila Morgan ( *alias* Peg) combatte quotidianamente contro gli usurpatori di parcheggi dedicati. E se la voce di Sonny the Shrimp appartiene a Dean Dawes, con la spina bifida e il sogno di vivere da solo, quella di Tim è di Ian Wilding, malato di sclerosi multipla, che racconta come, pur di non parlare con lui, le persone per strada si rivolgano a sua moglie.

Il progetto, all’interno di una più vasta campagna tesa a cambiare la percezione della disabilità, è stato commissionato dalla Leonard Cheshire Disability, la principale associazione inglese del settore, impegnata sul duplice fronte di mostrare sotto un’altra luce il mondo dell’handicap e aiutare concretamente le persone con disabilità.

Curato nei minimi dettagli, il cartone è una denuncia divertente e mai pesante che, al pari della Barbie in carrozzina o della bambola Baby Down, vuole mostrare nel modo più naturale come la disabilità non sia *altro* , non sia *diversa* , ma faccia naturalmente parte della vita. Peccato che – al pari della Barbie in carrozzina o di Baby Down – anche *Creature Discomforts* sia di fatto introvabile. Speriamo le cose vadano meglio con l'italiano *Lampadino e Caramella* (ora disponibile su Rai Play e Rai Yoyo).

Sempre in tema di cartoni e disabilità, è interessante il lavoro di AleXsandro Palombo, milanese di adozione che, abbandonato il fashion design, ha deciso di dedicarsi a temi socialmente impegnati utilizzando le icone più pop di sempre, le principesse Disney. Nella sua galleria provocatoriamente intitolata *“Do You Still Like Us?”* compaiono Biancaneve in carrozzina, Pocahontas senza una gamba e Mulan focomelica, al pari di Jasmine. E così, finalmente, quelle stucchevoli e manierate signorine sono piaciute anche a noi.

*Editoriale* ** ** [**E sono 150!**](https://www.ombreeluci.it/2020/e-sono-150/) di Cristina Tersigni

*Focus: Piccolo e grande schermo* [**La varietà in cui viviamo**](https://www.ombreeluci.it/2020/la-varieta-in-cui-viviamo/) di Giulia Galeotti [**Interpreti di se stessi**](https://www.ombreeluci.it/2020/interpreti-di-se-stessi/) di Giulia Galeotti [**Give Me Liberty**](https://www.ombreeluci.it/2020/give-me-liberty/) di Claudio Cinus [**Years and Years**](https://www.ombreeluci.it/2020/years-and-years/) di Matteo Cinti **Quando ha recitato sottovento** di Daniele Cogliandro **Due fratelli e la brigata inglese** di Giulia Galeotti ...e per approfindire, c'è il nostro **speciale [Cinema e disabilità](https://www.ombreeluci.it/2019/speciale-cinema-e-disabilita/)** .

*Intervista* **Corrispondenze (e zoomate) dalla Russia** di Cristina Tersigni

*Testimonianze* [**Una piccola malga**](https://www.ombreeluci.it/2020/una-piccola-malga/) di Lucina Spaccia

*Dall'archivio* [**Abitare la speranza**](https://www.ombreeluci.it/2002/abitare-la-speranza/) di Mariangela Bertolini

*Associazioni* **Risposte concrete per bisogni concreti** di Enrica Riera

*Fede e Luce* **Vicini a distanza** di Angela Grassi

*Spettacoli* [**La sfida di rileggere le scene del cinema**](https://www.ombreeluci.it/2020/sensuability/) di Matteo Cinti

*Rubriche* **Dialogo Aperto n. 150** **Vita Fede e Luce n. 150**

*Libri* **Il dono oscuro** di John M. Hull **I bambini sono speranza** di Papa Francesco **Diversi** di Gian Antonio Stella **Tempo di imparare** di Valeria Parrella

*Diari* **La differenza tra Shakespeare e Insinna** di Benedetta Mattei **Come sono cambiato in questi anni** di Giovanni Grossi