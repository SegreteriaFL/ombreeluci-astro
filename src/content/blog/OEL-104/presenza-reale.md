---
title: Presenza Reale
date: 2008-12-07
author: Redazione
slug: presenza-reale
lang: it
wp_id: 33959
original_url: "https://www.ombreeluci.it/?p=33959"
cluster_id: 0
has_comments: false
umap_x: 7.693345546722412
umap_y: 9.519469261169434
umap_z: 11.7832612991333
issue_number: OEL-104
id_numero: "OEL-104"
numero_rivista: "Ombre e Luci"
---
Durante la mia lunga vita religiosa, mi è sempre piaciuto, al mattino, alla sera, a qualsiasi ora, fermarmi in cappella per dire buongiorno e buonasera a quel Signore misterioso che mi aspetta, con il quale posso condividere, sostare, ringraziare, chiedere perdono. Com'è bella questa invenzione di Dio presente in mezzo agli uomini. “Prendete e mangiate, questo è il mio corpo; fate questo in memoria di me.” Ho sempre cercato di ascoltarlo, di seguirlo, di amarlo anche. Giorni fa, parlando con il mio amico Saverio della gioia della mia vita, gli dicevo della frustrazione di non poter, facilmente come prima, godere della presenza di Gesù nel Tabernacolo. Ha risposto con il suo entusiasmo e con il suo equilibrio tutto spagnolo: “ma in fondo, sopra la testa, accanto, davanti, ovunque, la presenza dei tuoi fratelli disabili è la più vera di tutte le presenze!” È vero! Da quel giorno, alzandomi, coricandomi, mattina e sera penso a Padre Leone, così gravemente paralizzato che abita sopra di me. Che cos'è la sua notte, che cosa ha sopportato, che cosa può condividere? So che a modo suo mi parla e mi salva. Quel malato, quel rifiutato, quel rifugiato, quel povero, quell’handicappato, quel vecchio, sono “Io” dice Gesù nel Vangelo. Sei Tu Signore! E io accanto a Te. La presenza reale è dovunque Dio ha voluto che Egli sia. Ha voluto prima di tutto essere vicino agli uomini,con gli uomini, per gli uomini. Dio non ha voluto niente altro che questa presenza. Niente di ciò che tocca il cuore degli uomini è separato dal Corpo di Cristo. Cuore e corpo vanno insieme. Dobbiamo avere il coraggio di fermarci un po’ di più durante la giornata e trovare il tempo, dei momenti in cui ognuno può, a modo suo, adorarlo. L’Eucarestia, la sera o al mattino, è così confortante. Anche i malati, non hanno bisogno anche loro della presenza reale che porta l’Eucarestia al capezzale delle loro sofferenze e a volte anche al momento della loro ultima tappa? La presenza reale è Dio presente agli uomini e, in un certo modo, gli uomini presenti a Dio, anche se non possono sempre capirlo né accettarlo. Ritroviamo il nostro posto di fronte alla presenza di Cristo e soprattutto di quel Cristo che ha voluto essere fra gli uomini. Per questo è bene che la porta di una cappella o di una chiesa rimanga aperta. Così, la realtà del Corpo di Cristo valica le porte blindate per raggiungere i cuori.
*P. Roberti*

(da Alléluia-Arche, ottobre 2008)