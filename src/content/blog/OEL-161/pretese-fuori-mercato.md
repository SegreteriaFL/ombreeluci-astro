---
title: Pretese fuori mercato
date: 2023-05-08
author: Cristina Tersigni
slug: pretese-fuori-mercato
lang: it
wp_id: 37119
original_url: "https://www.ombreeluci.it/?p=37119"
cluster_id: 4
has_comments: false
umap_x: 5.129015922546387
umap_y: 6.951220512390137
umap_z: 9.353804588317871
issue_number: OEL-161
id_numero: OEL-161
---
Centosessanta numeri nei quarant’anni di Ombre e Luci: 4500 tra articoli, lettere e recensioni; 500 circa gli autori, per la maggioranza genitori di persone con una disabilità intellettiva; circa 200 le testimonianze di chi ha una disabilità. Per il resto, un collante fatto dai racconti di altri familiari, amici, professionisti e associazioni che hanno colto la possibilità di confrontarsi con un mondo che, almeno fino a pochi lustri fa, faticava a uscire dal confino sociale rappresentato dal destino, inevitabilmente assegnato, di «infelice».

**Per noi una vera e propria famiglia allargata** che emerge in parte [nelle speciali due pagine dedicate al Dialogo Aperto](https://www.ombreeluci.it/2023/dialogo-aperto-n-161/) . Per chi non sa o non ricorda come tutto sia cominciato, ripercorriamo in questo numero i passi di «un progetto un po’ arduo, audace, ma che risponde a delle attese espresse o taciute di molte persone che vivono ancora in solitudine», scrivevano nell’ultimo numero del ciclostile [*Insieme*](https://www.ombreeluci.it/insieme/) del 1981, per annunciare il nuovo impegno nella veste attesa di Ombre e Luci.

**Abbiamo la pretesa di pensare che un progetto come questo abbia ancora la sua ragion d’essere** sebbene, a dire il vero, non sia facile da far conoscere nei criteri dei tempi odierni: i nostri articoli non danno risposte nette, esaustive e soprattutto generalizzabili; non amano spettacolarizzazione, pietismi, eroismi o specialismi; lasciano correre la cronaca, almeno per un po’. Totalmente fuori mercato.

**E allora? Per noi rimane fondamentale quella cifra evocata da Manuela Bartesaghi** in [un articolo che trovate nel nostro sito](https://www.ombreeluci.it/2020/un-giornalino-una-donna-un-convento/) e che descriveva un Insieme «fatto di racconti, cose concrete, di quel dire “è possibile” là dove la paura o il pregiudizio attorno alla disabilità toglievano il coraggio al passo da fare». Coraggio che è continuato nell’impegno, in particolare di Mariangela Bertolini, a far sì che quel possibile profetico intorno alla disabilità, sperimentato e conosciuto, potesse raggiungere sempre più persone. Pretendiamo troppo a cercar di continuare su questa traccia?

*Cristina Tersigni* , 2023