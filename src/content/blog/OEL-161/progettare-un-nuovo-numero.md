---
title: Progettare un nuovo numero
date: 2023-05-11
author: Matteo Cinti
slug: progettare-un-nuovo-numero
lang: it
wp_id: 37295
original_url: "https://www.ombreeluci.it/?p=37295"
cluster_id: 0
has_comments: false
umap_x: 6.103508949279785
umap_y: 7.183380126953125
umap_z: 9.842582702636719
issue_number: OEL-161
id_numero: OEL-161
---
Tutto inizia con una **riunione di redazione** , in cui si buttano giù idee sul tema del prossimo numero, magari ispirandosi a un qualche evento recente.

Dopo aver deciso a grandi linee uno o più argomenti, inizia la **ricerca di informazioni** e si contattano le persone che potrebbero scrivere dei testi o a cui chiedere un'intervista.

Quando iniziano ad arrivare gli articoli, ognuno viene revisionato più volte prima di essere approvato e passare alla **fase di impaginazione** in InDesign, un software per la creazione di file tipografici.

Durante l'impaginazione si scelgono le immagini e si effettuano tutti i tagli necessari affinché gli articoli rientrino nelle **pagine prestabilite** . Questa fase può generare fino a 6-7 bozze prima di quella semi-definitiva.

La bozza semi-definitiva viene inviata in tipografia, che prima di far partire la stampa, restituisce alla redazione un file di riferimento per l'effettiva resa della stampa finale: la **cianografica** .

La cianografica è l'ultima occasione per la redazione di scovare **eventuali errori** (purtroppo ne scappano molti di più di quello che ci si aspetta, nonostante le varie riletture!). Dopo averla visionata con attenzione, va restituita alla tipografia con il **visto si stampi** .

**Ombre e Luci va in stampa!**

Il giornale viene stampato **con la tecnica *offset* ,** ovvero un sistema dove i fogli passano attraverso 4 rulli. Ciascuno impregnato di uno dei colori primari: **ciano, magenta, giallo e nero** . I fogli vengono poi rifilati e rilegati con un punto metallico.

Nel giro di una settimana **Ombre e Luci è pronto** : viene etichettato con i destinatari e smistato in pacchetti secondo i cap e le regioni d'Italia. Le copie in eccesso verranno invece spedite tutte insieme in redazione.

Viene consegnato al centro di smistamento postale e da lì partirà per tutte le destinazioni, fino ad arrivare nelle mani del postino.

Dalla prima riunione di redazione all'effettiva spedizione possono passare **mesi** ... ma finalmente eccolo sbucare dalla cassetta delle lettere. **Pronto per essere letto!**