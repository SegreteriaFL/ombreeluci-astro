---
title: Viola e Occhiolino
date: 2016-09-16
author: Giulia Galeotti
slug: viola-e-occhiolino
lang: it
wp_id: 39453
original_url: "https://www.ombreeluci.it/?p=39453"
cluster_id: 0
has_comments: false
umap_x: 3.4488537311553955
umap_y: 10.405058860778809
umap_z: 8.567416191101074
issue_number: OEL-135
id_numero: OEL-135
---
V
iola gira e gira la rivista tra le mani. L’ha già letta tutta, eppure non riesce a poggiarla: forse perché non ha ancora capito se la lettrice-destinataria sia lei o la sua sorellina Mimosa. La rivista, che si intitola Occhiolino, è una piccola bomba: si tratta infatti del primo giornalino italiano che – attraverso storie, giochi, fumetti, curiosità e disegni – vuole raccontare ai bambini il mondo delle persone con disabilità. L’intento è quello di incuriosire i bambini: “Con linguaggio e immagini appropriate, proviamo a prendere per mano i più piccoli in un percorso di crescita lungo il sentiero dei nostri valori quali l’inclusione e la solidarietà”, ha spiegato Massimo Maggio, direttore di Cbm Italia Onlus, a cui si deve la pubblicazione. “Perché i bambini di oggi saranno gli adulti di domani e noi abbiamo il dovere e la responsabilità di accompagnarli. Meglio se con la freschezza e lo stupore che loro stessi ci insegnano”. Il primo numero del giornalino, uscito in luglio, è stato interamente dedicato all’Uganda, la terra dei grandi laghi, un Paese bellissimo dove cecità e disabilità sono molto diffuse anche tra i più piccoli. Cosa significa per un bambino povero avere la cataratta? Si può curare? I bimbi con disabilità fisica alle gambe possono giocare e fare sport? Sono queste alcune delle domande a cui Occhiolino ha cercato di rispondere in modo semplice ma sostanziale. A Viola è particolarmente piaciuto Cibì, il piccolo rinoceronte che, attraverso i suoi viaggi nel Sud del mondo, fa conoscere il lavoro e i progetti di Cbm per le persone a rischio di disabilità. Nel numero di luglio, ad esempio, Cibì ha accompagnato in ospedale un bimbo ugandese tornato a vedere grazie a un’operazione di cataratta. Ma ha anche portato con la sua jeep medicine e kit di aiuto durante il terremoto in Nepal, e ha fornito occhiali da vista e carrozzine ai villaggi più poveri del Sud America. “Spiegare la disabilità mentale sarebbe molto più difficile”, commenta un po’ amaro il babbo, rivolgendosi a Viola. Lui non la vede, ma Mimosa fa una smorfia come per dire: “E perché? Potrebbe essere più difficile farla capire ai grandi, ma per i piccoli sarebbe comunque diverso”. Viola sorride: Occhiolino, forse, è semplicemente per tutti i bimbi, con o senza disabilità.
*Giulia Galeotti*
, 2016