---
title: Dove sei, piccolo Giulio? | Recensione
date: 2024-02-19
author: Nicla Bettazzi
slug: dove-sei-piccolo-giulio-recensione
lang: it
wp_id: 43575
original_url: "https://www.ombreeluci.it/?p=43575"
cluster_id: 6
has_comments: false
umap_x: 7.223427772521973
umap_y: 10.790452003479004
umap_z: 4.584388256072998
issue_number: OEL-164
id_numero: OEL-164
---
Con sensibilità e delicatezza, in questo albo illustrato Colaneri solleva il complesso tema della neurodivergenza, raccontando il quotidiano di un bambino con autismo. **Lo fa misurando con precisione sartoriale le parole e lasciando intorno ai disegni color pastello eloquenti spazi bianchi.** La voce narrante è quella della mamma e con lei, tavola dopo tavola, andiamo cercando il piccolo Giulio. Ogni supposizione termina con un punto fermo, come a simboleggiare che lui è qui: sta a noi vederlo e farci trovare. Giulio non verbalizza i suoi mondi, le emozioni, le tante difficoltà; se qualcosa va storto scappa, si nasconde: bisogna dunque essere pazienti, avvicinarsi piano, cogliere il momento giusto per sedersi accanto. Colaneri ci porta al centro dell’universo di Giulio, non lo spiega: lo fa sentire nella sua complessità e ricchezza, scardinando i preconcetti secondo cui una persona con disabilità è imperscrutabile, priva di fascino o fantasia. **Un albo profondo e leggero, fruibile a tutte le età e da tutte le prospettive.** «Giulio, ti vedo, sei davanti a me».

 ### Dove sei, piccolo Giulio? **Autore** : Giovanni Colaneri **Editore:** Uovonero **Pubblicato:** 2023 **Pagine:** 58 **Prezzo:** 16€ **ISBN:** 979-1280104342