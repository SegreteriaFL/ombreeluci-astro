---
title: Tenerci per mano, insieme
date: 2023-11-10
author: Antonietta Pantone
slug: tenerci-per-mano-insieme
lang: it
wp_id: 42332
original_url: "https://www.ombreeluci.it/?p=42332"
cluster_id: 0
has_comments: false
umap_x: 8.306506156921387
umap_y: 5.871889114379883
umap_z: 10.537293434143066
issue_number: OEL-164
id_numero: "OEL-164"
numero_rivista: "Ombre e Luci"
---
Oggi sono qui per raccontarvi cosa è accaduto dentro di me dopo il 30 settembre. Chi stava con me e l'ha vissuto con me lo può immaginare, anche se è stato soltanto per una giornata. Un po' di tempo fa vi avevo parlato della marcia di Assisi e il 30 settembre per me è stato come viverla per la seconda volta. La prima tappa era la Chiesa dei santi apostoli, poi chi se la sentiva andava a San Giovanni e infine la terza tappa era San Pietro. **Quindi era come se dentro di me fosse riemerso un filo che si ricollegava alla piccola marcia.**

Ero elettrizzata all'idea di vedere Papa Francesco. Per me lui è un po' come Papa Giovanni Paolo II, è stato ed è il papà del popolo. È colui che continua il messaggio di Giovanni Paolo II e questa cosa mi avvicina molto a lui. **Non vi nego che spero un domani di abbracciarlo e salutarlo come si deve** , perché sì, è vero che stavo ai primi posti ma non ho avuto l'occasione. Spero che un giorno ci sarà e che sia con il gruppo di Fede e Luce o con altro gruppo.

Vedere Papa Francesco dal vivo in carrozzina è stato come vedere un papà sofferente, un papà che fa tutto per i suoi figli, e lo voglio dire specialmente ai giovani. **A San Pietro quel giorno era pieno, pieno, pieno di giovani e lì ho notato che c'era molta collaborazione** quindi ragazzi - e questo vale per tutte le comunità non solo per la mia - non date tutto per scontato nelle vostre comunità: abbiate sempre cura del dono, proprio come ci hanno fatto vedere alcuni amici di Fede e Luce sul sull'altare con il mimo. Noi diamo a voi e voi date a noi.

Prendere una parte di noi e donarla a voi in certi casi non è semplice in questo periodo come dice Papa Francesco. Dopo tutte le cose che ci stanno accadendo intorno non abbiate paura di apprendere quello che noi vi vogliamo dare e tanto meno non dobbiamo avere noi paura nei confronti di chi ci aiuta. **Con la paura ci allontaniamo, noi invece ci vogliamo abbracciare. Se noi vogliamo parlarci, se ci vogliamo guardare negli occhi in pubblico non dobbiamo avere paura di farlo** perché tutti, come ha detto Papa Francesco, siamo liberi di farlo. Anche in silenzio, non dobbiamo per forza parlare. Basta soltanto capirci nel silenzio, come abbiamo fatto a San Pietro.

Questo è un invito ad instaurare un rapporto che porta tutti a essere più forti e complici nella vostra comunità. Ma soprattutto quando nelle vostre comunità capita il momento di preghiera che si fa in silenzio, ecco, come dice Papa Francesco, **guardatevi al vostro fianco e sappiate tenere le mani gli uni agli altri** perché solo così *ci* possiamo aiutare, *vi* possiamo aiutare e soprattutto possiamo crescere insieme e far crescere la grande famiglia di Fede e Luce.