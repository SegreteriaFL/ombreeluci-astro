---
title: Un cortometraggio e una serie a chiudere la Festa del Cinema di Roma
date: 2023-10-30
author: Enrica Riera
slug: un-cortometraggio-e-una-serie-a-chiudere-la-festa-del-cinema-di-roma
lang: it
wp_id: 42265
original_url: "https://www.ombreeluci.it/?p=42265"
cluster_id: 9
has_comments: false
umap_x: 9.332677841186523
umap_y: 7.827835559844971
umap_z: 2.658247232437134
issue_number: OEL-164
---

«Abbiamo un problema: sei grassa». La protagonista (Carolina Crescentini) di *Unfitting* , il cortometraggio di Giovanna Mezzogiorno presentato alla 18esima edizione della Festa del Cinema di Roma, è un’attrice che sente ripetersi in continuazione questa frase. Glielo dice un produttore, una regista, una costumista, un ufficio stampa e chi più ne ha più ne metta. Il risultato? **La donna, nonostante sia brava e con una solida carriera alle spalle, è quasi costretta a smettere di lavorare.**

Una narrazione autobiografica quella di Mezzogiorno che, a seguito della nascita dei due figli, ha subito quello che oggi viene chiamato *body shaming* e altro non è che vero e proprio bullismo da parte di una società dove vige la dittatura dell’estetica. Tutto deve essere perfetto, patinato, taglia 38. Altrimenti per i giudici dei social network e di altri certi mondi sei uno scarto e non vali nulla.

Ci voleva una denuncia di questo tipo: il corto, nato da un’idea di Silvia Grilli, è davvero prezioso. D’altronde abbiamo bisogno di abbattere certi tabù e luoghi comuni, evitando di sentirci soli. La regista, alla sua prima prova in questo senso, ha dunque **il coraggio di mettere a nudo le sue fragilità, le sue paure, il suo passato.** E nel raccontare tutto questo non può che lasciare allo spettatore un’autentica testimonianza: non è “sbagliato” colui che si sente inadeguato, bensì tutti coloro i quali fanno sentire inadeguati gli altri.

Prima si attua un cambiamento profondo nel modo di pensare e di agire – soprattutto in determinati ambienti -, prima si può pienamente parlare di una società rispettosa delle persone. Qualunque taglia esse indossino. Opera da vedere, opera empatica e coraggiosa.

**Leggi anche: [Di serie promettenti e film non riusciti alla Festa del Cinema di Roma](https://www.ombreeluci.it/2023/recensione-te-lavevo-detto-la-storia/)**

Ma non è solo *Unfitting* alla Festa del Cinema di Roma, conclusasi il 29 ottobre dopo circa due settimane di proiezioni, incontri con gli autori e mostre, a scoperchiare il vaso di Pandora. L’ha fatto, tra gli altri, anche *Mare fuori 4* , la serie televisiva in onda dal prossimo febbraio su Raidue e Raiplay, di cui sono stati proiettati i primi cento minuti. Ancora una volta i fragilissimi detenuti dell’Istituto penale minorile campano (interpretati da Massimiliano Caizzo, Matteo Paolillo, Maria Esposito…), più vittime che carnefici a causa del contesto sociale da cui provengono, **ci insegnano che il destino a cui sembra essere predestinati può essere sovvertito.** Nessuno è un rifiuto, ogni vita ha un valore da preservare. «Conta il presente, non il passato», dice l’educatore Beppe (Vincenzo Ferrera) durante uno dei primi due episodi. Come dargli torto. A prescindere da ciò che vedremo nel 2024 (non vogliamo fare spoiler su chi ha sparato a chi), un fatto è certo: *Mare fuori 4* sottolinea che ci si può perdere per poi ritrovarsi. E in questo percorso di crescita un ruolo fondamentale lo hanno gli adulti: servono guide coraggiose, in grado di assurgere a punti di riferimento in una società che si spera possa diventare sempre più inclusiva.

Dunque, i temi affrontati dai film presentati quest’anno nelle varie sezioni della Festa si inseriscono proprio in tale percorso: quello della **sensibilizzazione verso un mondo meno ipocrita e più aperto all’altro e agli altri.** Verso un mondo che sappia riconoscere le fragilità e prendersene cura.

**Ombre e Luci è anche una newsletter** Ci trovi storie, spunti e riflessioni per provare a cambiare il modo di vedere e vivere la disabilità. Se prima vuoi farti un'idea [qui trovi l'archivio di quelle passate](https://www.ombreeluci.it/newsletter/) .