---
title: Ho incontrato gli Scooppiati
date: 2023-08-30
author: Antonietta Pantone
slug: ho-incontrato-gli-scooppiati
lang: it
wp_id: 41139
original_url: "https://www.ombreeluci.it/?p=41139"
cluster_id: 1
has_comments: false
umap_x: 8.063895225524902
umap_y: 8.105778694152832
umap_z: 9.155427932739258
issue_number: OEL-164
---

Oggi sono in compagnia di un musicista, Daniele Ponziani, che ha accettato di farsi intervistare da me. Daniele fa parte del gruppo [**Scooppiati - diversamente band**](https://www.scooppiati.it/) , un gruppo musicale in attività dal 2012, che è formato anche da persone con disabilità. Il loro ultimo singolo *Un istante* è uscito lo scorso marzo e racconta i terribili scenari della guerra.

**Ciao Daniele, grazie per aver accettato questa intervista. Raccontaci un po' chi sei.**

Grazie a te Antonietta. Io faccio parte del gruppo Scoppiati, sono il batterista. Questo gruppo si è formato tramite una cooperativa che si chiama H Anno Zero, è una cooperativa dedicata alle persone con disabilità.

**Quindi nel tuo gruppo non ci sei solo tu con una disabilità, immagino...**

Assolutamente no. Il mio gruppo è formato da un batterista che sono io, non vedente. Poi c'è il tastierista che si chiama **Giammario Mascolo** , anche lui non vedente. Abbiamo la cantante che è in carrozzina, si chiama **Ketty Giansiracusa** ; il bassista invece è **Peppe Salis** e il chitarrista **Andrea Curatolo** .

**Questa è la formazione della tua band che si chiama...**

Scoppiati diversamente band!

**Perché la scelta di questo nome?**

Il nome è un mix tra "scoppiati" e "cooperativa", riferito appunto alla [**Cooperativa H Anno Zero**](https://www.h-annozero.it/) , che ha due "o". Mi raccomando: anche "Scooppiati" ha due "o"!

**Ma tu adesso vai ancora in quella cooperativa dove è nata la band o no?**

Prima ci facevo volontariato, poi però si sono spostati e per me era diventato un po' difficile andare. Rimane sempre la nostra cooperativa, una realtà che ci aiuta e noi abbiamo un filo con loro.

**Un filo che ancora oggi vi porta a fare dei concerti.**

Esattamente. Praticamente è la cooperativa che si organizza con le varie cooperative in tutta Italia, dove poi ci chiamano e andiamo a fare gli spettacoli.

**Prima mi hai detto che state cercando uno sponsor, giusto?**

Sì, stiamo cercando uno sponsor che ci aiuti per fare altri spettacoli, sono la cosa più importante per noi. Con gli spettacoli riusciamo a portare la nostra voce e i nostri temi in giro per l'Italia, ci interessa questo e non un guadagno vero e proprio.

**Sono spettacoli senza fini di lucro quindi... Adesso per farvi pubblicità usate soltanto i social, no?**

Sì esatto. Sei mesi fa abbiamo fatto la pagina su [Facebook](https://www.facebook.com/scooppiati) , e poi si è aggiunto [Instagram](https://www.instagram.com/scooppiati/) . quindi mi raccomando, seguiteci!

**Volevo chiederti solo un'ultima cosa: quanto è nato questo gruppo?**

Scooppiati è nato undici anni fa circa.

**Quindi è tanto che conosci i tuoi colleghi...**

Si beh... parecchio! Siamo andati praticamente in tutta Italia, Termoli, Sora, quasi ci hanno chiamato a Verona, siamo stati in Sicilia... Io con loro mi sento veramente un'altra persona, perché quello che facciamo noi con la musica è una cosa molto particolare, molto interessante. È musica nostra, nel senso che è tutto scritto da noi. Parole e musica, tutto nostro. Adesso è uscito un nuovo singolo che si chiama *Un istante* che tratta della guerra ma abbiamo fatto altre canzoni che trattano altri temi forti come la violenza sulle donne ad esempio, oltre che la disabilità, ovvio.

**Daniele ti ringrazio per il tuo tempo. in bocca al lupo per i prossimi concerti!**

English version: [**I met “The Scooppiati – A Differently Band”… and interviewed them**](https://www.ombreeluci.it/en/2023/08/22/i-met-the-scooppiati-a-differently-band-and-interviewed-them/)