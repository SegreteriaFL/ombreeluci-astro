---
title: Impegnarsi e impegnarmi
date: 2023-05-12
author: Efrem Sardella
slug: impegnarsi-e-impegnarmi
lang: it
wp_id: 35312
original_url: "https://www.ombreeluci.it/?p=35312"
cluster_id: 0
has_comments: false
umap_x: 7.624508857727051
umap_y: 5.704422473907471
umap_z: 10.91192626953125
issue_number: OEL-164
id_numero: "OEL-164"
numero_rivista: "Ombre e Luci"
---
L'elenco delle mie esperienze di lavoro continua a crescere ma non trova la soluzione sperata. **Si può dire che oggi a 48 anni posso raccontare una vita di impegno di ben 30 anni:** dal riordinare ed impacchettare le tazzine ed altri prodotti di ceramica alla bellissima esperienza dei tirocini formativi presso l’Archivio di Stato e il Polo museale di Bari dove invece nelle mie mansioni era previsto l’uso del computer per l’archiviazione di documenti antichi, e inoltre l’impegno presso la tipografia. Posso dire anche di aver imparato a prendere il treno ed altri mezzi di trasporto per Bari da solo.

Per fortuna l’unico impegno più serio e continuativo è quello di ministrante presso la mia parrocchia. **Devo sinceramente dire che ora sono più contento perché il nuovo parroco è un mio amico delle prime esperienze di chierichetto** , ed ogni tanto, insieme, ricordiamo i vecchi tempi, le processioni e gli scherzi di quando eravamo “giovani”. Ora don Gianluca, il parroco, mi assegna dei compiti un po’ più impegnativi come il preparare i paramenti del sacerdote, il sistemare il messale, le ampolline con l’acqua e il vino che serviranno durante le celebrazioni, l’accensione delle candele: è veramente un impegno di una certa importanza e serietà. Forse sono tentato di suggerire al mio “parroco amico” di nominarmi… sacrestano visto che non ci sono molti lavori in giro.

In realtà qualche lavoretto ogni tanto mi capita e la prossima volta vi racconterò dell’ultima mia esperienza per la Caritas. Dovete sapere che nella mia città è stato allestito un emporio solidale per tutti coloro che non riescono a procurarsi il necessario per vivere, essendo i prezzi diventati troppo alti per le loro possibilità. Ma, appunto, ve ne parlerò la prossima volta.

**Ombre e Luci è anche una newsletter** Ci trovi storie, spunti e riflessioni per provare a cambiare il modo di vedere e vivere la disabilità. Se prima vuoi farti un'idea [qui trovi l'archivio di quelle passate](https://www.ombreeluci.it/newsletter/) .