---
title: "Irene, Laura, Gabriele - Un'esperienza che fa crescere"
date: 2003-03-13
author: Federica R. Poleggi
slug: irene-laura-gabriele-unesperienza-che-fa-crescere
lang: it
numero_rivista: "Ombre e Luci"
id_numero: "OEL-81"
issue_number: OEL-81
wp_id: 26386
original_url: "https://www.ombreeluci.it/?p=26386"
cluster_id: 5
has_comments: false
tags:
  - fede-e-luce
  - bambini-a-fede-e-luce
umap_x: 7.084408283233643
umap_y: 9.16145133972168
umap_z: 11.693370819091797
---
Fede e Luce è parte della mia vita fin dal 1982. Mi è sembrato naturale, anche se non saprei dire bene il perché, portare i miei tre figli (14, 12 e 6 anni): non sapevo dove lasciarli (marito e parenti storcevano piuttosto il naso e non potevo chiedere di fare loro da baby-sitter, per principio...); mi è sembrato coerente condividere con loro dei momenti sereni e gioiosi (forse è proprio questo che certi miei parenti non capivano). Molto presto le bambine hanno esternato, a loro modo, il concetto che gli amici di Fede e Luce, compresi i genitori ed i ragazzi, fossero veramente speciali, molto più veri degli amici di fuori.

Senza particolari timori o ritegni verso i ragazzi più gravi e violenti, man mano che crescevano mi chiedevano perché certe persone non camminassero, non vedessero, non parlassero bene: io rispondevo la verità, cioè che avevano avuto da piccolissimi una malattia grave e la cosa finiva lì.

Pure, sono rimaste incredole di fronte alla mia spiegazione della parola disabile ed alla diversa gravità di handicap, pensando alle persone che in comunità vivevano questa realtà. Quando hanno frequentato la scuola dell'obbligo le maestre si stupivano per il tipo di rapporto naturale e senza problemi che avevano nei confronti dei compagni di scuola più o meno“diversi”. E quando per strada incontrano una persona portatrice di handicap, il loro sguardo non è di quelli che feriscono.

Con l’età, gli impegni di Irene e Laura sono aumentati e la loro partecipazione non è tanto assidua; però ogni volta che vengono ad un incontro, ad un campo (e non vi dico a Lourdes) lo fanno con entusiasmo, perché, dicono loro, a F.L. si respira un aria diversa, è un’esperienza che fa crescere, che insegna ad affrontare la vita.

- *F. Romana Paleggi* , 2003