---
title: Dialogo aperto n. 57
date: 1997-03-25
author: Redazione
slug: dialogo-aperto-n-57
lang: it
numero_rivista: "Ombre e Luci"
id_numero: "OEL-57"
issue_number: OEL-57
wp_id: 11475
original_url: "https://www.ombreeluci.it/?p=11475"
cluster_id: 11
has_comments: false
umap_x: 5.1489129066467285
umap_y: 7.777021884918213
umap_z: 11.224616050720215
---
### Altri gruppi

Ho letto or ora [«Ombre e Luci» (n. 55)](http://www.ombreeluci.it/project/ombre-e-luci-n-55-il-mistero-del-bambino-autistico/) e ancora una volta ammiro la puntuale serietà e semplicità con la quale sapete affrontare gli argomenti anche più ostici. Poco prima di Natale ho avuto la gioia di un appuntamento festoso con il gruppo FEDE E LUCE di Abano: davvero numeroso e vivo, fresco di iniziative e ricco di presenze di tutte le età. Ringrazio il Signore! E mi piacerebbe (e lo vado dicendo) che anche altrove, in città e in diocesi, altri gruppi potessero accendersi (ne esiste solo un secondo a Conselve). **Mons. Franco Costa**

### Un abbonamento per un amico

Cari amici di «Ombre e Luci», rispondo alla vostra lettera del 25 ottobre 1996 anche per chiarire il mio silenzio. Ho a lungo apprezzato la vostra rivista e ho tentato, nell’ambiente che frequentavo, di diffonderla e di rilevarne i pregi. Quella che voi chiamate nella lettera la vostra «lotta per un cambiamento di mentalità nei confronti delle persone disabili» è ancora adesso anche per me un impegno. Quella che è mutata è la mia condizione personale e il mio ruolo occupazionale. Ho da anni lasciato il mio luogo d’origine, perdendo i punti di riferimento di un tempo, e soprattutto il mio impegno per la causa comune non è più da volontario, ma professionale. E, starei per dire purtroppo, il peso emotivo è ben più gravoso nella situazione attuale. La problematica della sofferenza umana mi è così vicina da darmi spesso l’impressione di essere saturo. Di qui l’allontanamento dalla vostra proposta che, al di là della mia situazione, continuo a considerare alquanto valida e ricca. E per questo che «regalo», inviando l’assegno allegato, un abbonamento di un anno a un amico disabile. **Dott. Salvatore Russo**

### Un dono per vivere

Vorrei dedicare a tutti i lettori di OMBRE E LUCI questa preghiera di un sacerdote spagnolo. Il suo nome è Atilano Alaiz e il libro da cui è stata tratta è «Amicizia, un dono per vivere». Edizioni Paoline - L. 12.000. Vi mando queste informazioni perché a me è piaciuto tanto e voglio consigliarlo a tutti coloro che, come me, credono nell’amicizia, quella vera... Quella che, secondo le sagge parole di un antico proverbio tedesco, «non gela in inverno». **Marzia *Grazie a Te, Dio vasaio,* *perché creasti l'amicizia e la plasmasti col calore delle tue mani. Grazie perché hai messo vicino a me la presenza affabile degli amici. Sono accanto a me per arginare le mie gioie e le mie amarezze.* *Stringono fra le loro mani le mie cinque dita, vuote di abbondanza e piene di necessità.* *Insieme ai miei amici arrivi Tu, mascherato da vagabondo, da sognatore, da uomo addolorato.* *Le loro palpebre applaudono i miei successi e si chiudono dinanzi ai miei peccati. La loro voce calma le mie lagrime e addolcisce le mie mancanze.* *Senza di essi Tu te ne vai come se non fossi mai venuto, il tempo rimane senza lancette, le mamme senza cuore, i fiori senza colori.* *Grazie, Dio,* *del bacio e della lettera; dell'abbraccio e della presenza; del segreto e della fiducia. (...)* **Atilano Alaiz** **