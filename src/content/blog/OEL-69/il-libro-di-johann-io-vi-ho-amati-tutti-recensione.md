---
title: "Il libro di Johann \"Io vi ho amati tutti\" - Recensione"
date: 2000-03-28
author: Natalia Livi
slug: il-libro-di-johann-io-vi-ho-amati-tutti-recensione
lang: it
wp_id: 17083
original_url: "https://www.ombreeluci.it/?p=17083"
cluster_id: 6
has_comments: false
umap_x: 7.34645414352417
umap_y: 11.237441062927246
umap_z: 5.809619903564453
issue_number: OEL-69
id_numero: OEL-69
---
Durante più di due anni Johann Heuchel, studente francese dell’ultimo anno di liceo, affetto da fibrosi cistica, scrive il suo diario. Racconta i lunghi mesi trascorsi in ospedale e i periodi passati a casa, a scuola. Ma è soprattutto all’ospedale che egli rivolge la sua attenzione. È il luogo delle cure via via sempre più necessarie, il luogo dei suoi affetti, della sofferenza e della speranza. Là egli vive in attesa di un trapianto di polmoni, quel trapianto che egli desidera tanto pur conoscendone i rischi. L’ospedale è diventato la sua famiglia allargata, la sua comunità, la sua "casa". La sofferenza, le cure, i tempi lunghi, l’alternarsi della speranza e dello scoraggiamento, l’amore e l’amicizia portano Johann a scoprire e a capire ciò che noi, nella nostra fretta e nella nostra attività quasi priva di pause, non riusciamo a percepire che per brevi istanti. È un ragazzo che vive ogni giorno con la morte accanto: la morte degli amici che se ne vanno uno dopo l’altro (mentre altri raggiungono il trapianto e superano la crisi di rigetto), la possibilità della propria morte e la morte dei donatori che per lui e i suoi compagni rappresenta la vita. Johann ha molti amici e molte amiche fra i malati dell’ospedale.

Dice: "L’amicizia ‘mi tiene caldo’, come canta Renaud. E questo calore è la cosa più bella che ci sia. Perché la cosa più difficile è resistere al proprio dolore". La conversazione con gli amici è perciò la sua attività più intensa: essa lo porta ad una sempre maggiore comprensione degli altri e ad una sempre più ampia visione della vita. Malgrado la sua età egli dimostra una maturità e una positività che sorprendono noi adulti che lo leggiamo. In questo diario egli "si mette a nudo" come non riuscirebbe a fare con altri. Per lui scrivere è imparare a conoscere se stesso, senza pudori, nella verità. È come una terapia. La storia si evolve verso quel trapianto che è possibilità e speranza di vita, la successiva crisi di rigetto e la morte.

La lettura di questo libro ci arricchisce di un particolare senso di rispetto nei confronti della vita, della persona umana e di un cammino interiore come quello di Johann verso una sempre maggiore capacità di consapevolezza, riflessione e apprezzamento dei piccoli e grandi doni di cui, malgrado tutto, è cosparsa la nostra vita. Vorremmo potere dire all’autore: "Grazie, Johann."

- *Natalia Livi* , 2000

#### Editoriale

Rosamaria di M. Bertolini

#### Speciale: La sua vita nelle loro mani

Gli siamo grati per questo di T. Cabras La sete e l’acqua della speranza di d. Marco Bove “Coraggio Immacolata!” di Pennablù

#### Articoli

Mettersi in gioco di Silvia Tamberi A proposito di sentimenti: la recensione a cura di T. Cabras e Natalia Livi Villaggio senza barriere di M. Lenzi Conferenza nazionale sull’handicap di C. C. Barbieri La sofferenza di J. Vanier

#### Rubriche

[Dialogo aperto](http://www.ombreeluci.it/1993/dialogo-aperto-n-69/) [Vita Fede e Luce](http://www.ombreeluci.it/1993/vita-fede-e-luce-n-59/)

#### Libri

Il libro di Johann “Io vi ho amati tutti” , Johann Heuchei [Clara va al mare - Recensione](Clara va al mare - Recensione) , Guido Quarzo