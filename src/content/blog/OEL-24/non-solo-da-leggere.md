---
title: Non solo da leggere...
date: 1988-12-29
author: Mariangela Bertolini
slug: non-solo-da-leggere
lang: it
wp_id: 6809
original_url: "https://www.ombreeluci.it/?p=6809"
cluster_id: 0
has_comments: false
tags:
  - solitudine
  - qualita-della-vita
umap_x: 5.174694538116455
umap_y: 7.514514446258545
umap_z: 9.412690162658691
issue_number: OEL-24
---

Carissimi genitori, carissimi amici, con questo numero, IV dell'88, vorrei innanzitutto inviare ad ognuno di voi, dei vostri figli, un augurio tutto speciale a nome della redazione di Ombre e Luci per il Natale, festa della famiglia. È tradizione, ormai, dedicare il numero che esce a dicembre, alla vita di famiglia, perché sappiamo come, in questa festa, si può sentire più forte la sofferenza, di qualsiasi genere e profondità essa sia.

In questi giorni ho avvicinato diverse mamme di bambini portatori di handicap; mamme profondamente provate non solo dall'handicap del figlio, ma anche e soprattutto dall'abbandono, vuoi del marito, vuoi dei parenti, degli amici; dal rifiuto da parte della scuola, che in teoria ha aperto loro le porte; dalla solitudine che opprime e che si trasforma in rivolta e aggressività verso tutti; dall'impossibilità di piangere e gridare, perché il bambino è lì, accanto a loro, che aspetta solo amore e sorriso, gioia e serenità, dedizione e sacrificio, senza tregua, senza compromesso... Le due lettere che aprono queste pagine, vi dicono solo in parte il peso di così grande prova. Abbiamo cercato, con gli articoli e le testimonianze, di ridare forza, fiducia, speranza: chi scrive ha cercato di raccontare come sia possibile, come sia importante trovare la strada per avanzare, costi quel che costi, per la qualità della loro vita; facendosi aiutare, chiedendo sostegno e amicizia, circondando di cure e attenzioni il primo sviluppo; affidandosi, per certi compiti di educazione e di riabilitazione a chi ha più disponibilità di forze e di competenza.

Non è così facile, lo sappiamo bene... Per questo, chiediamo ancora una volta a tutti i nostri lettori di farsi portavoce, di saper bussare a certe porte, di «inventare» solidarietà e competenza, o anche qualche piccolo servizio, per chi da solo non può farcela.

Lo ripetiamo, per chi ci legge per la prima volta: Ombre e Luci non è una rivista solo da leggere; è soprattutto un legame fra i membri di una grande famiglia che vuole, anche quest’anno festeggiare insieme la Luce che è venuta al mondo per rischiararci dalle tenebre, le più fitte e le più oscure.

- *Mariangela Bertolini* , 1988

#### Editoriale

[Non solo da leggere](http://www.ombreeluci.it/1988/non-solo-leggere/) di *Mariangela Bertolini*

#### Articoli

[Paolo e Chiara](http://www.ombreeluci.it/1988/paolo-e-chiara/) di *Irma Fornari* [Dalla scuola con amore](http://www.ombreeluci.it/1988/dalla-scuola-amore/) di *M.T. Mazzarotto* [Se ha buone abitudini sarà più accettato](http://www.ombreeluci.it/1988/buone-abitudini-sara-piu-accettato/) [«Casa del Sole», casa della serenità](http://www.ombreeluci.it/1988/casa-del-sole-casa-della-serenita/) di *N. Schulthes e S. Sciascia* [Come comportarvi quando incontrate una persona portatrice di handicap](http://www.ombreeluci.it/1988/comportarvi-incontrate-persona-portatrice-handicap/)

#### Rubriche

[Dialogo aperto](http://www.ombreeluci.it/1988/dialogo-aperto-n-24/) [Vita di fede e luce - Un cammino insieme](http://www.ombreeluci.it/1988/un-cammino-insieme/) di *L. Brambilla* [Vita di fede e luce - Perché è cambiata la mia vita](http://www.ombreeluci.it/1988/perche-cambiata-la-mia-vita/) di *F. Guglielmi*