---
title: Legge sul Dopo di Noi... Issiamo le vele!
date: 2017-12-21
author: Nicla Bettazzi
slug: legge-sul-dopo-di-noi-issiamo-le-vele
lang: it
wp_id: 40060
original_url: "https://www.ombreeluci.it/?p=40060"
cluster_id: 13
has_comments: false
tags:
  - formazione
  - dopo-di-noi
  - diritti
umap_x: 9.45715045928955
umap_y: 7.761724948883057
umap_z: 7.032385349273682
issue_number: OEL-140
---

*A Genzano nell’ottobre scorso, i familiari e gli amici delle comunità Fede e Luce del Centro Italia (Kimata) si sono incontrati con alcuni esperti per approfondire gli argomenti e alcuni aspetti tecnici della legge sul Dopo di Noi in una Giornata di formazione dal titolo **Issate le vele!***

Sembra un paradosso, ma mentre ascoltavo le perfette spiegazioni dei relatori ho pensato a una rivoluzione copernicana. Con la legge 112/2016 si parte dalla centralità della persona con disabilità, dal riconoscimento che non può essere deportata dall'oggi al domani in una struttura lontana dal suo tessuto sociale e veder interrotto tutto il percorso di vita costruito fino a quel momento. Non viene presa in considerazione solo la sopravvivenza, ma la vita relazionale, affettiva, ludica.

Si parla di spazi abitativi rassicuranti, lontani dall'estetica reclusiva ma ispirati a razionalità e bellezza, destinati non solo agli amatori del feng shui, ma anche ai nostri ragazzi. Progetti di inserimento a misura di ciascuno e tanto ancora. Questa legge dovrebbe dare a noi genitori l'opportunità' di strutturare quello che desideriamo rimanga a tutela dei nostri figli.

Certo non mancheranno le criticità, i meccanismi di attuazione si stanno appena muovendo e non si può pensare che le soluzioni vengano in automatico, ma, almeno è un appiglio concreto lungo la nostra perenne arrampicata e possiamo in questi primi passi esporre i dubbi a persone splendide, disponibili nei chiarimenti.

Questa atmosfera di fiducia, filo conduttore dell'intera esperienza, ha pervaso tutti i momenti degli incontri di formazione per i quali, però, la parola spetta di diritto ai nostri numerosi vitali indispensabili adolescenti.

Molto, molto importante è stato ascoltare - e vedere - l'esperienza della comunità di Fede e Luce di Messina. È prassi che durante le casette le mamme prendano in affidamento gli altri ragazzi,"ignorando" i propri. La cura dà una visione più aperta, attenta, fa fiorire possibilità inaspettate a chi offre e a chi riceve. Nascono relazioni necessarie da cui scaturiscono circoli virtuosi, s'impara l'essenziale. Ancora una volta l'idea di qualcosa di sartoriale.

Da piccola avevo chiesto a mia madre, che faceva la sarta, chi avrebbe pensato a vestirmi quando lei non ci sarebbe stata più. Mi rispose che a me avrebbe pensato sempre lei. Ha mantenuto la promessa. Da un anno riscopro un guardaroba straordinario tenuto da conto che non finisce di stupirmi. A misura mia e di giovani amiche che danno nuova vita a cose belle. Ritorniamo al circolo virtuoso della cura, nel nostro durante e nel dopo.

*Nicla Bettazzi* , 2018