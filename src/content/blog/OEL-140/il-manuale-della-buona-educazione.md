---
title: Il manuale della buona educazione
date: 2017-10-23
author: Redazione
slug: il-manuale-della-buona-educazione
lang: it
wp_id: 1457
original_url: "https://www.ombreeluci.it/?p=1457"
cluster_id: 6
has_comments: false
umap_x: 8.05904769897461
umap_y: 10.490885734558105
umap_z: 6.169347763061523
issue_number: OEL-140
---

Ed. Elledici Piccoli [Compra su IBS](https://www.ibs.it/manuale-della-buona-educazione-libro-paola-dessanti/e/9788875990190?gclid=Cj0KCQjwprbPBRCHARIsAF_7gDbKBZkYRzclAFpgw3mCUJKTGSmTSyCzhofMrIMuabNSyY5W0vCDncsaAr9zEALw_wcB#)

Come si saluta una persona adulta? Quando e a chi ci si deve rivolgere dando del lei? Come si usano le posate? Quali regole seguire nel fare e nel ricevere un regalo? Come scegliere un argomento di conversazione? A queste e ad altre cento domande troveremo precise risposte in questo piccolo libro. L’Autrice si rivolge a lettori giovani e giovanissimi riprendendo per loro l’antico discorso della “buona educazione” del “come si fa”, del “cosa si deve fare”, come se per loro queste regole fossero sconosciute o dimenticate o comunque ignorate. Ma non c’è solo questo. Indicazioni o suggerimenti sono divisi per argomenti e man mano delineano un modo di essere, di comportarsi con gli altri nelle situazioni più diverse e nei momenti più delicati. Come ci si comporta in un gruppo? E in una vacanza comune? Come si riconosce il vero amico? Cosa si deve dire alla ragazza che ti piace? Come puoi invitarla? E lei come sceglierà la cosa più giusta da dire, il comportamento più in sintonia con quello che sente? Chi è il vero sportivo? E come si comporta il tifoso corretto? Un capitoletto è dedicato alle “Situazioni difficili” a quelle cioè che ci fanno sentire a disagio come stare vicino a una famiglia colpita da un lutto o fare visita a un amico malato. Infine, incontrando una persona disabile, che bisogna dire o fare? Insomma, oltre alle regole di “bon ton”, mi sembra che l’Autrice voglia suggerire ai suoi lettori un modo di essere con gli altri più attento e generoso, superando il primo immediato impulso a pensare solo a se stessi. Mi resta da fare una piccola critica: il mio avviso il testo poteva essere a tratti, più sintetico, alcuni consigli meno particolareggiati. Lo dico soprattutto all’impazienza dei giovani lettori. Ma chissà, forse invece scopriamo cose alle quali non avevamo mai pensato… magari saltando qualche pagina qua e là…

92/2005