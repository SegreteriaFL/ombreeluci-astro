---
title: "\"Tutti insieme fedelucissimamente\""
date: 2007-09-09
author: Redazione
slug: tutti-insieme-fedelucissimamente
lang: it
numero_rivista: "Ombre e Luci"
id_numero: "OEL-99"
issue_number: OEL-99
wp_id: 32719
original_url: "https://www.ombreeluci.it/?p=32719"
cluster_id: 12
has_comments: false
tags:
  - teatro-e-disabilita
umap_x: 9.173100471496582
umap_y: 7.843647480010986
umap_z: 9.004280090332031
---
Comunità di Fede e Luce, ottobre, riunione di inizio anno: cosa possiamo fare? Quali attività coinvolgono, bene e insieme, i ragazzi disabili, i loro genitori e qualche amico più o meno giovane e i numerosi bambini? Rita si lancia: una recita mi sembra l’idea più adatta! Riprenderemo una vecchia tradizione della nostra comunità: molti saranno coinvolti come attori, e chi non ha voglia di salire sul palcoscenico o è bravo in altro, può aiutare per i costumi, le musiche, le scene...

A dicembre cominciamo l'avventura con una riduzione (davvero molto ridotta) di "Tutti insieme appassionatamente" che ci permette canti e balletti. Ci occorrono due prove al mese più gli incontri in comunità. Arriviamo ad aprile abbastanza stanchi e convinti di non essere ancora pronti per una rappresentazione. Rita ed Angela però, le nostre registe, non sentono ragione: si va in scena il 14 aprile per la Giornata di Annuncio e Condivisione!

Chi assiste alla prova generale ne esce sconfortato; ma la presenza del pubblico farà decisamente la differenza e lo spettacolo riesce meglio di quanto mai avremmo creduto: certo qualche minuto di troppo nei cambi scena, qualche amnesia...ma ci siamo divertiti veramente tanto e tutti hanno dato il meglio che potevano. E presto avremo le repliche!

### La storia raccontata dai personaggi Friedrich, Samuel e Luisa

Noi siamo tre dei dodici bambini della famiglia austriaca von Irapp nell'epoca del Terzo Reich. Io sono Friedrich, ho undici anni e sono sbadato; io sono Samuel, ho dieci anni e sono impossibile; io sono Luisa, ho nove anni e sono una pettegola.

Quando Maria (la dodicesima istitutrice) arriva a casa ci presentiamo e papà dice le regole della casa, ma Maria non le voleva seguire, e noi ce ne approfittavamo andando n camera sua la sera, mettendo a rischio il suo lavoro. Un giorno papà va dalla Baronessa Schreder, la sua futura moglie, e Maria ci insegna a cantare delle canzoni dedicate alla Baronessa. Ma insieme alla Baronessa viene lo zio Max.

Lo zio decide di farci partecipare al Festival di Salisburgo ma papà è contrario. Un giorno il comandante dice alla Baronessa che non la sposerà, ma che ama Maria. Allora Maria e il comandante si sposano. Un brutto giorno, il comandante ricevette un telegramma che diceva che doveva andare a Brema nella marina militare. Papà però è contrario e quindi decide di farci cantare al Festival, dicendo ai nazisti che poi sarebbe andato a Brema, ma dopo il Festival fuggiamo in Svizzera.

---

### Le reazioni dei più piccoli

"È stato bello, anche se le prove erano molto stancanti e faticose, io e Samuele aiutavamo Antonio a recitare e gli suggerivamo le battute" *Federico* (11 anni)

"Prima della recita ero molto eccitato, pure troppo! Come ha scritto Federico aiutavamo Antonio. Insomma è stato molto bello!" *Samuele* (10 anni)

"Mi sono divertita un mondo e sono felice di aver aiutato delle persone meno fortunate di me." *Cristina* (9 anni)

"La mia parte preferita è stata quella che facevamo il canto del cucù. E la mia parte peggiore è stata quella che alle prove facevamo 100 volte quella del canto del temporale". *Anna* (6 anni)

"Il mio pezzo migliore è stato quando ho cantato «io volo via sennò saranno quai...» poi la mia parte peggiore è stata quando il comandante ha detto a Maria «via il cappello, si giri prego...»" *Sara* (7 anni)

"Prima della recita abbiamo lavorato tanto e fatto molte prove stancanti però la soddisfazione della recita è stata grande e tutti si sono complimentati con noi". ( *Federico, Samuele e Cristina* )