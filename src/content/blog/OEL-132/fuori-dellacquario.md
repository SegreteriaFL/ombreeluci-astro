---
title: "Fuori dell'acquario?"
date: 2015-12-20
author: Rita Massi
slug: fuori-dellacquario
lang: it
wp_id: 1414
original_url: "https://www.ombreeluci.it/?p=1414"
cluster_id: 2
has_comments: false
umap_x: 6.567857265472412
umap_y: 8.706977844238281
umap_z: 12.438117027282715
issue_number: OEL-132
id_numero: "OEL-132"
numero_rivista: "Ombre e Luci"
---
L’amicizia vera, come del resto l’amore, non si può imporre, né si può fingere e nasce dalla simpatia, da una certa affinità e spesso anche dalla vicinanza. Chi non ha molte occasioni di stare insieme e al passo con gli altri, molto spesso ha difficoltà a trovare degli amici. Lo specifico di
[*Fede e Luce*](fedeeluce.it)
è proprio quello di riuscire a creare rapporti amicali tra persone diverse per età, per sesso, per esperienza di vita, per cultura o anche per intelligenza ed abilità varie… Possiamo ormai affermare che il processo di integrazione sociale delle persone disabili sia ormai in buona parte acquisito. Tutti possono accedere alla scuola pubblica, molti lavorano, fanno teatro… e non sono più costretti a nuotare nel loro “acquario”, ma possono nuotare tranquillamente anche in mare aperto. Ma sul piano delle relazioni sociali/amicali, quante ragazzi/e con difficoltà riescono a mantenere nel tempo le amicizie della scuola o del lavoro (quando lavorano!)? Quanti vanno in centro con gli amici, la sera?... Nella nostra società le persone disabili sono incluse o solamente integrate? Ovvero stanno con noi o solamente in mezzo a noi? Si corre il rischio talvolta di dare tutto per scontato. E del resto non esiste una sola risposta, anche perché molto dipende dalle varie realtà e contesti di vita. La grande città, ad esempio, può offrire maggiori occasioni per quanto riguarda la formazione, il lavoro e i luoghi di aggregazione… è però in genere piuttosto dispersiva, e risulta più difficile l’instaurarsi di relazioni amicali spontanee. Al fine di raccogliere delle testimonianze tra alcune persone con vari tipi di disabilità, per sapere quale fosse la loro vita di relazione sociale, abbiamo stilato una sorta di traccia solo per rimanere su argomenti comuni, per sapere chi siano i loro amici, cosa fanno nel tempo libero etc. Non abbiamo alcuna pretesa di aver fatto un’inchiesta, le risposte ricevute o i testi inviati sono soltanto una foto istantanea fatta ad un gruppetto di persone, quasi tutte nell’ambito di
*Fede e Luce*
e
[*Amici di Simone*](http://www.ombreeluci.it/2015/amici-di-simone/)
. Leggendo queste concise testimonianze ognuno può trarre le sue conclusioni, fare delle osservazioni. A noi questo piccolo campione ci fa capire essenzialmente come sia spesso difficile per le persone disabili reggere il ritmo della vita dei loro coetanei, per mancanza di un lavoro vero o per mancanza di autonomia. Personalmente mi ha colpito che quasi nessuno abbia citato i vicini di casa come amici, non so se si tratti di dimenticanza… Ma ciò che risulta chiaramente evidente è come la possibilità di frequentare un'associazione, un movimento o anche un laboratorio, sia spesso l’unico efficace mezzo per instaurare dei rapporti amicali, talvolta anche per uscire di casa, insomma avere una vita sociale abbastanza soddisfacente.
> L’amicizia vera, come del resto l’amore, non si può imporre, né si può fingere e nasce dalla simpatia, da una certa affinità e spesso anche dalla vicinanza.

I motivi per cui una persona disabile ancora non riesca ad essere inclusa in una rete di relazioni sociali “normali” non può dipendere solo dalla disabilità, anche se questa certamente crea di per sé degli handicap, per esempio nella difficoltà di potersi muovere autonomamente e/o nei forti legami di dipendenza familiare. Anche e soprattutto il diverso tipo di esperienza di vita è un fattore determinante nella consunzione di certe amicizie giovanili o lavorative; oggi, in linea generale, c’è maggiore disponibilità e apertura verso la persona disabile, ma poi da un bell’incontro, anche da una simpatica intesa, l’amicizia vera spesso decolla con difficoltà. Certamente l’incessante ritmo della vita quotidiana molto spesso fa passare in seconda linea le relazioni umane, ma è anche vero che difficilmente riusciamo a rallentare questo ritmo anche quando vorremmo. Guardando quindi la fotografia istantanea fatta in quest’articolo, possiamo trarre tre considerazioni: la prima è indubbiamente quella di dare forza per quanto ci è possibile alla vita associativa, cuore pulsante di relazioni umane importanti e spesso molto significative; la seconda è quella che dobbiamo guardarci di più intorno ed essere più attenti al vicino di casa, al compagno di lavoro, di banco a scuola…non restare distratti nel momento dello scambio della pace, in ogni nostro vicino ci può essere un amico; la terza ed ultima considerazione, ma non certo per importanza, è che le persone con disabilità devono ancora vedere rispettati i loro diritti per una vera inclusione sociale. Forse ognuno di noi può far poco in questo senso, (ma anche poco non è nulla) però credo che non bisogna dare per raggiunti certi obiettivi. Occorre pensare di dover andare avanti e fare ancora molta strada per arrivare a considerare le persone, non tutte uguali, ma tutte con uguale dignità e diritti. La disuguaglianza non deve essere un handicap, siamo infatti tutti diversi da qualcun altro…

### **Alessandra**

> **Età** : 39 anni **Vivo a** Corsico (MI) con mia mamma (papà non c’è più), il mio gatto Mary Lu (è una coccolona) **La mia famiglia:** mamma, 2 sorelle, 2 cognati, 4 nipoti, zii **Nella vita** vado al centro diurno tutti i giorni e al Guphi tre volta la settimana **Nel tempo libero** guardo la tv, mi piace la musica, ballare, spedisco video agli amici su whatsapp con il cellulare **Gli amici che frequento di più** gli amici di Fede e Luce **Frequento poco** la parrocchia **Amici preferiti:** Antonio, con Andrea guardiamo le partite della Juve **Frequento un laboratorio** di ceramica e artigiano e laboratori al Centro Diurno **Mi piacerebbe** ballare e cantare, però non riesco a farmi capire

### **Chiara**

> **Età:** 27 anni **Vivo a** Roma con mia sorella mio cognato e due nipotini **La mia famiglia:** i miei genitori abitano a Pescara con mia nonna. **Nella vita** sto cercando un lavoro. **Nel tempo libero** vado in palestra e in piscina. **Frequento la parrocchia** per la messa. **Amici preferiti:** Non ho un’amica qui a Roma come a Pescara. **Mi piacerebbe** fare un corso di computer ma non trovo la scuola.

### **Tiziano**

> **Età:** 13 anni **Vivo a Roma** con la mia famiglia (genitori, fratelli, zii, cugini) **Nella vita** sto a casa **Nel tempo libero** esco con l’operatore, vado al cinema **Mi vedo più spesso** con i vicini di casa **Amici preferiti:** un amico è Lorenzo, andiamo al cinema **Frequento** un laboratorio di teatro

### **Andrea**

> **Età:** 15 anni **Vivo a** Roma con la mia famiglia **Nella vita** studio e sto a casa **Nel tempo libero** guardo la TV, gioco a video game **Gli amici che frequento di più** sono i compagni di scuola **Frequento** la parrocchia e un laboratorio di teatro **Non ho ancora deciso** cosa mi piacerebbe fare...

### **Marco**

> **Età:** 49 anni **Vivo a** Roma con mia madre **Nella vita** lavoro come usciere in un Municipio di Roma **Nel tempo libero** faccio fisioterapia e poi vado a divertirmi all’articolo nove, faccio ginnastica, giardinaggio… Altre volte vado alle casette di FL poi a far la spesa con mamma. **Amici:** ogni tanto esco con il mio amico Danilo e facciamo una passeggiata a via del Corso. **Mi piacerebbe** uscire di più.

### **Lorenza**

> **Età:** 51 anni **Vivo a** Milano Gratosoglio con i miei genitori **La mia famiglia** : ho una sorella più grande sposata, zii e cugini **Nella vita** sono impiegata, lavoro otto ore al giorno **Nel tempo libero** , il primo sabato del mese vado ad un gruppo di preghiera, il sabato mattina vado in piscina **Gli amici che frequento di più:** i colleghi perché li vedo tante ore al giorno ma nel tempo libero gli amici di Fede e Luce **In parrocchia** vado solo per la messa **Amici preferiti** : non ne ho, mi vedo spesso con Flora di Fede e Luce **Non frequento** un laboratorio. **Mi piacerebbe** Viaggiare ma tra lavoro, costi e difficoltà a trovare la compagnia è difficile combinare. Ho viaggiato con Fede e Luce nei pellegrinaggi anche in Francia e con mia madre sono stata 9 volte a Medjugorie e 8 volte a Loreto

### **Livia**

> **Età:** 20 anni **Vivo** in una grande città con la mia famiglia **Nella vita** lavoro e faccio un tirocinio **Nel tempo libero** nuoto e uso il tablet **Vado** in parrocchia. **Ho due amici preferiti** ma non usciamo insieme **Frequento** un laboratorio di musica e teatro **Mi piacerebbe** uscire da sola con gli amici

### **Efrem**

> **Età:** 40 anni **Vivo a** Monopoli (BA) **La mia famiglia:** molti zii e cugini. **Nella vita** sono disoccupato. **Nel tempo libero** passeggio, vado in cattedrale, prego. Negli anni addietro frequentavo una cooperativa sociale che poi ha chiuso. **Mi vedo più spesso con** gli amici di Fede e Luce. Fede e Luce per me è una seconda famiglia perchè facciamo recite, laboratori. **In parrocchia** vado ogni giorno, vi svolgo l’attività di ministrante. Non ho un amico preferito. **Al momento non frequento** laboratori. In passato ho frequentato un laboratorio di musica a Fasano promosso da Marcella Potenza. Amo molto la musica e quando siamo in comunità spesso dirigo il coro. **Mi piacerebbe** Aiutare i disabili di Fede e Luce, dare conforto e gioia. Per il mio futuro desidererei stare con la mia donna di cui mi sono innamorato e con la quale vorrei sposarmi.

### **Gabriele**

> **Età** : 27 anni **Vivo a** Roma, con mia madre, il suo compagno e mio fratello. **Nella vita** lavoro come attore della piccola compagnia del “Piero Gabrielli”, un’associazione teatrale che integra ragazzi disabili e non, portandoli a far capire che non c’è differenza quando si è sul palco. **Nel tempo libero** sto molto al pc, mi diverto ad usare Photoshop per graficare qualche immagine. **Le persone che frequento più** della mia famiglia, sono i miei colleghi di teatro con i quali spesso mi vedo anche oltre l’ambito lavorativo. **In parrocchia** non vado anche perché non credo. **Ho un amico** all’esterno dell’ambito teatrale con il quale di tanto in tanto usciamo assieme e parliamo di un po’ di tutto. **Non c’è una cosa che vorrei fare** ma non posso, dato che il teatro è già quello che voglio fare.

### **Lorenzo**

> **Età:** 16 anni **Vivo a** Roma con i miei genitori. Sono figlio unico ho 3 cugini, zii, nonna **Nella vita** studio. **Nel tempo libero** faccio nuoto, puzzle, wii, cinema **Mi vedo più spesso** con i ragazzi dell’Ass. Amici di Simone. **Frequento la parrocchia,** il gruppo adolescenti Amici di Simone. **Non ho un amico preferito** . A volte organizziamo uscite cinema pizza con i ragazzi conosciuti all’associazione. **Frequento** un laboratorio di musicoterapia e la Fabbrica della Gioia. **Mi piacerebbe** avere un amico per giocare insieme, per fare i compiti. E avere un compagno di banco.

### **Veronica**

> **Età:** 44 anni **Vivo a** Roma con mio marito **Nella vita** lavoro in una clinica. Ho i miei genitori e mia sorella in Inghilterra. **Nel tempo libero** il pomeriggio quando esco dal lavoro mi riposo a casa. **Amici preferiti** Mi capita di uscire con Chiara o con i colleghi di mio marito. **In parrocchia** Frequento la parrocchia per andare alla messa. **Frequento** un laboratorio di teatro. **Mi piacerebbe** andare in palestra, ma non sola, con mio marito per farmi compagnia.

### **Paola**

> **Età** : 50 anni **Vivo a** Cesano Boscone (MI) con la mia mamma, il papà non ce l’ho più purtroppo, il mio cagnolino Briciola che mi fa tanta compagnia, è una gran giocherellona. **La mia famiglia** : Mia mamma, mio fratello, mia cognata, due nipoti, il martio di mia nipote **Nella vita** sono disoccupata e resto a casa. **Nel tempo libero** Guardo la tv, uso il pc oppure faccio cruciverba, ascolta la musica. **Mi vedo più spesso con** Gli amici di Fede e Luce e del Guphi, un’altra associazione che si trova a Corsico, che frequento tre volte la settimana. **Frequento** la parrocchia e faccio parte del coro e qualche volta vado a leggere. **Non ho un amico preferito** e non frequento laboratori Mi piacerebbe uscire di più durante il giorno, vorrei essere più indipendente, ma purtroppo visto che mi muovo con deambulatore ho bisogno di qualcuno che mi accompagni, mi affianchi o che mi porta a braccetto.

### **Laura**

> **Età:** 47 anni **Vivo a** Roma con i miei genitori e i fratelli. **Nella vita** lavoro al Comune. **Nel tempo libero** alcune volte esco con amici. **Mi vedo più spesso** con gli amici di Fede e Luce. **Frequento** la parrocchia sia di Santa Silvia che quella dei Santi Patroni. **Non ho un amico preferito** . Mi vedo spesso con Flora di Fede e Luce **Frequento** i laboratori dell’associazione Crescere Insieme **Mi piacerebbe** avere più libertà per poter uscire con gli amici.

### **Angelo**

> **Età:** 26 anni **Vivo a** Roma con la mia famiglia **La mia famiglia:** Ho due fratelli **Nella vita** faccio tirocinio in una scuola con mansioni di bidello **Nel tempo libero** ascolto musica e faccio palestra (boxe) **Amici preferiti:** gli “Amici di Simone” **Vado** regolarmente in parrocchia. **Mi piacerebbe** lavorare e avere tanti amici con cui fare tante cose

### **Francesco**

> **Età:** 17 anni **Vivo a** Roma con papà **Nella vita** studio **Nel tempo libero** esco, sento musica, leggo **Gli amici che vedo più spesso** sono i vicini di casa **Frequento** la Parrocchia **Amico preferito:** Stefano facciamo passeggiate insieme **Frequento** il laboratorio La Fabbrica della Gioia **Mi piacerebbe** esplorare il mondo

### **Riccardo**

> **Età:** 49 anni **Vivo a** Corsico (MI) con i miei genitori e mio fratello **La mia famiglia** Ho un fratello purtroppo separato e una nipote **Nella vita** Lavoro in una ditta a Corsico e mi occupo di prodotti abrasivi e mole **Nel tempo libero** Mi alleno - faccio parte della polisportiva del mio oratorio di San Giustino a Cesano Boscone **Gli amici che vedo più spesso** Gli amici di Fede e Luce, dell’oratorio, della polisportiva e i colleghi di lavoro **Frequento** la parrocchia di San Giustino Martire a Cesano **Amico preferito:** Ho tanti amici **Non frequento un laboratorio.** **Mi piace** il mio lavoro e vorrei avere più tempo per terminare bene le cose che faccio perchè ci tengo

### **Tiziana**

> **Età:** 48 anni **Vivo in** una cittadina a Marina di Carrara con i miei genitori **La mia famiglia:** genitori, fratelli, nipoti **Nella vita** sto a casa faccio la casalinga **Nel tempo libero** frequento l’università del tempo libero: Teatro, pittura... **Gli amici che frequento di più** sono quelli di Fede e Luce **In parrocchia** vado regolarmente **Amico preferito:** Si frequento un’amica con cui esco.... **Laboratorio:** Si frequento un’associazione che si chiama “Gemma Preziosa” un laboratorio artistico...

### **Piercosimo**

> **Età:** 40 anni **Vivo a** Fasano con mamma e papà **La mia famiglia** : mamma, papà, sette zii e cugini sparsi per il mondo **Nella vita** sono disoccupato **Gli amici che vedo più spesso** Caterina e Grazia, usciamo a mangiare una pizza. Gli altri amici sono Isa, Sante, Marilena, ecc. **In parrocchia** vado il sabato alle 15 per il gruppo dei ministranti **Amico preferito** : Stefano facciamo passeggiate insieme **Frequento** il laboratorio Ottavio Savoia nella scuola Semibiscroma e imparo a cantare **Mi piacerebbe** pubblicare le poesie che scrivo ogni giorno.

Questo articolo è tratto da
[Ombre e Luci n.132, 2015](http://www.ombreeluci.it/project/numero-132-nessuno-resti-solo/)