---
title: Se la scuola dell’inclusione mi ha insegnato il pensiero critico
date: 2024-08-26
author: Laura Coccia
slug: se-la-scuola-dellinclusione-mi-ha-insegnato-il-pensiero-critico
lang: it
wp_id: 45200
original_url: "https://www.ombreeluci.it/?p=45200"
cluster_id: 1
has_comments: false
umap_x: 7.0080366134643555
umap_y: 6.791938781738281
umap_z: 7.0073394775390625
issue_number: OEL-166
id_numero: "OEL-166"
numero_rivista: "Ombre e Luci"
---
Sedue luminari come Ernesto Galli Della Loggia e Roberto Vannacci mettono in discussione il «mito dell’inclusione» scolastica, forse è venuto il momento di cambiare prospettiva. Visto che quello italiano «è un caso unico al mondo» e «il risultato lo conosciamo», ma la scuola dell’inclusione mi ha insegnato il pensiero critico, cercherò di seguire il loro ragionamento.

Dunque, basta alunni e alunne con disabilità nelle classi dei normodotati! Perché i normodotati, **pur non avendo alcun merito specifico** , sono nati sani, con tutti i pezzi al loro posto, nella parte «giusta» e ricca del mondo e parlano la lingua che parla la maggior parte della comunità. Quindi, sono destinati alla formazione migliore, che li prepari a ricoprire gli incarichi più prestigiosi della società, lasciando agli sfigati il resto dei lavori.

**Gli alunni con disabilità fanno restare indietro il resto della classe, fanno domande, hanno esigenze particolari per le gite scolastiche che vanno adattate,** fanno spendere palate di soldi pubblici per l’abbattimento delle barriere architettoniche e sensoriali. Quante altre priorità si potrebbero coprire stornando quei fondi!

Invece, questa scuola dell’inclusione ci impone di stare tutti insieme e contaminarci, sporcandoci le mani. È faticoso preparare una lezione per una classe in cui bisogna considerare le esigenze degli alunni con neurodivergenza, con disabilità o stranieri, perché bisogna cambiare prospettiva, trovare risorse e strumenti nuovi, non convenzionali. **E la fatica non è per tutti, ma la fatica nutre i risultati migliori.**