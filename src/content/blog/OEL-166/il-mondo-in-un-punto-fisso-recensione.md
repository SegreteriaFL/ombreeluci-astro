---
title: Il mondo in un punto fisso | Recensione
date: 2024-08-28
author: Matteo Cinti
slug: il-mondo-in-un-punto-fisso-recensione
lang: it
wp_id: 45246
original_url: "https://www.ombreeluci.it/?p=45246"
cluster_id: 6
has_comments: false
umap_x: 7.312738418579102
umap_y: 10.726969718933105
umap_z: 4.46974515914917
issue_number: OEL-166
id_numero: "OEL-166"
numero_rivista: "Ombre e Luci"
---
Arturo è un adolescente autistico: non parla, non è autonomo e reagisce senza entusiasmo agli stimoli di amici e genitori. Fuori, si muove in un mondo monocromatico, il blu, che lascia trasparire freddezza e distacco. Ma dentro di sé Arturo ha un mondo pieno di colori in cui la fantasia gli concede di essere protagonista della sua vita, senza limiti. In questo fumetto per ragazzi, Formola (insegnante di sostegno) e Forconi (illustratore) **riescono a fotografare le dinamiche relazionali di Arturo con grande efficacia** : da un lato lo sguardo di chi è accanto a una persona autistica, in una continua ricerca di contatto e comprensione, dall’altro l’estraneità e l’incomunicabilità di chi vive in prima persona questa condizione. A permettere che i due mondi si incontrino, aprendo così una prospettiva verso una vita concreta e autonoma, può essere solo la vicinanza, fisica e affettiva, che si costruisce camminando accanto ad Arturo, in un percorso dove «ogni piccolo passo è una grande conquista».

 ### Il mondo in un punto fisso **Autore** : Luigi Formola (testi) e Valerio Forconi (disegni) **Editore:** Saldapress **Pubblicato:** 2024 **Pagine:** 128 **Prezzo:** 19,90€ **ISBN:** 9791254612880