---
title: Noi, non io
date: 2020-09-15
author: Serena Sillitto
slug: noi-non-io
lang: it
wp_id: 21347
original_url: "https://www.ombreeluci.it/?p=21347"
cluster_id: 5
has_comments: false
umap_x: 7.364512920379639
umap_y: 9.013833045959473
umap_z: 12.643998146057129
issue_number: OEL-151
id_numero: "OEL-151"
numero_rivista: "Ombre e Luci"
---
Ho il sospetto che molte persone che fanno parte attiva del variegatissimo movimento di [Fede e Luce](http://fedeeluce.it) ne conoscano poco le fonti scritte. La prima sono io che, solo anni dopo il mio ingresso in comunità, ho sentito prima il bisogno (quando sono diventata coordinatrice) e poi il desiderio (quando ho cominciato a sentirmi filo di un arazzo) di saperne di più. Di entrare con più consapevolezza nel cuore di quella piccola scintilla accesa ufficialmente a Lourdes nella Pasqua del 1971 e che brilla da quasi cinquant’anni nelle storie e nelle giornate di tante persone nel mondo.

Se dovessi chiedere a ogni ragazzo, genitore o amico il motivo del suo stare a Fede e Luce, immagino che la risposta più gettonata avrebbe a che fare con la libertà, l’amicizia e l’inclusione: in comunità si è liberi di essere sé stessi, di stare con i propri amici e di volersi bene. E in effetti è proprio così: la storia di Fede e Luce parla di libertà e di amicizia, di rispetto per la persona e per le sue infinite fragilità, parla di relazioni umane, parla di Gesù.

Questa storia, però, non sarebbe andata così lontano se quella scintilla iniziale, nata dal comune sentire di persone nella «stessa barca», non fosse stata nutrita da una visione e supportata da un’organizzazione che ne traducesse in concreto l’ispirazione. Così è nella vita del singolo e così è nella vita della società, ne sono convinta: non bastano buone intenzioni e buoni sentimenti, non si va lontano se si pensa di poter fare sempre e solo di testa propria. È questo il motivo per cui anche il nostro movimento ha sentito l’esigenza di fissare dei principi e darsi delle regole, per custodire le persone che ne fanno parte e la libertà della propria vocazione. Novelle Maria e Marta al cospetto di Gesù, spirito e carne, [la *Charta* e la *Costituzione*](https://www.fedeeluce.it/chi-siamo/charta-e-costituzione/) , che traducono per iscritto rispettivamente la visione e l’organizzazione di Fede e Luce, sono i binari su cui viaggia il movimento che ha una peculiarità fondamentale, il suo essere un movimento comunitario. Pur essendo al centro di tutto la persona, e nella fattispecie, la persona con disabilità mentale, con il suo diritto a «essere amata, riconosciuta e rispetta nel suo essere e nelle sue scelte», la cellula base della nostra realtà non è l’individuo ma la comunità «il cui scopo essenziale è quello di creare legami di fiducia e amicizia fra i suoi membri, legami che si fondano e si compiono in Gesù» perché «ogni persona, anche la più gravemente ferita, ha bisogno di incontrare dei veri amici, per formare insieme un ambiente fraterno dove ognuno possa crescere nella fede e nell’amore». Da soli, insomma, non si va da nessuna parte: la *Charta* lo spiega bene quando parla di incontro, festa e celebrazione, preghiera, amicizia e fedeltà, radicamento e integrazione.

Tanto è profetica e ispirata la *Charta* , che se letta un po’ più spesso eliminerebbe tanti piccoli deragliamenti delle e nelle nostre comunità, tanto è razionale e umile la *Costituzione* che, ponendosi «come obiettivo quello di presentare l’organizzazione del movimento, di precisare gli organi di coordinamento presenti nei diversi livelli di responsabilità, di definire come si forma e si compone una comunità di Fede e Luce», dichiara di essere «la sorella minore» della *Charta* che «ne è la premessa e ne definisce lo spirito».

Al di là di tutta l’articolata organizzazione comunitaria, provinciale e internazionale che la *Costituzione* delinea, che è molto importante conoscere perché le comunità sono chiamate a vivere in comunione tra loro, con un respiro che travalica i confini degli Stati, i limiti delle lingue e le differenze delle confessioni religiose cristiane, mi ha molto colpita l’onestà intellettuale e umana di chi l’ha pensata e scritta, che traspira fin dalle prime battute che definiscono, prima di ogni altra cosa, i suoi stessi limiti. «La Costituzione non può definire nel dettaglio ogni aspetto della vita di Fede e Luce. Pertanto, nel caso in cui sorgano difficoltà di interpretazione circa il ruolo dei responsabili, le funzioni delle diverse entità o l'applicazione dell'autorità, si privilegerà la responsabilità collegiale rispetto a quella individuale, l’approccio democratico rispetto a quello autoritario, l’uguaglianza nei rapporti rispetto alla gerarchia e l’adempimento dei compiti in comunità piuttosto che individualmente». Ancora una volta la comunità e non l’individuo, il noi e non l’io: è questo che mi rende felice e orgogliosa di far parte di un movimento comunitario che certamente non è perfetto ma ha una gran voglia di camminare tra Maria e Marta. Tra spirito e carne.

*Editoriale* ** ** [**Nutrire talenti**](https://www.ombreeluci.it/2020/nutrire-talenti/) di Cristina Tersigni

*Focus: Viaggio nell'arte * **Il linguaggio dell’art** e di Marta de Rino ed Eleonora Secchi **Metti da parte la fretta** di Gianni Verni **Ferma lo sguardo** di Cristina Tersigni **Estemporanea e personale** di Giorgiana Tinazzo **Buongustaio dell’arte** di Cristina Tersigni

*Intervista* **Il diritto a un libro vero** di Giulia Galeotti

*Testimonianze* [**Forse una ragione c'è**](https://www.ombreeluci.it/2020/forse-una-ragione-ce/) di Stefano Nasuti

*Dall'archivio* [**Un pomeriggio chiamato laboratorio**](https://www.ombreeluci.it/1988/lavorando-insieme-un-pomeriggio-chiamato-laboratorio/) di Francesca Polcaro

*Associazioni* **Museo per tutti** di Cristina Tersigni

*Fede e Luce* **Noi, non io** di Serena Sillitto

*Spettacoli* **Accarezzando insieme l'erba** di Enrica Riera

*Rubriche* **Dialogo Aperto n. 151** **Vita Fede e Luce n. 151**

*Libri* **Il cuore è una selva** di Novita Amadei **Il chiosco** di Anete Melece **Malintesi** di Bertrand Leclair **Un'esperienza personale** di Kenzaburo Oe

*Diari* **Caro presidente Sergio Mattarella** di Benedetta Mattei **Natura e musica** di Giovanni Grossi