---
title: Handicap e scautismo
date: 1987-06-25
author: Redazione
slug: handicap-e-scautismo
lang: it
wp_id: 6076
original_url: "https://www.ombreeluci.it/?p=6076"
cluster_id: 12
has_comments: false
tags:
  - scout
  - scoutismo
  - inclusione
umap_x: 9.134270668029785
umap_y: 7.558676719665527
umap_z: 10.269550323486328
issue_number: OEL-18
id_numero: OEL-18
---
Questo libro vale oltre che per quel che dice, per la realtà dalla quale nasce: lo scoutismo in Italia è l’associazione giovanile che ha più successo e che continua a crescere; nel 53 per cento dei gruppi sono ragazzi con handicap mentali (62 per cento) o fisici (21 per cento) o motori (17 per cento). Una parte del libro è generale: presenta con linguaggio semplice i diversi handicap, contiene un vocabolarietto di termini e un elenco di associazioni. E’ utile per chi vuol farsi un primo quadro del problema. Le parti più utili e originali sono quella che esamina perché il metodo scout sembra fatto apposta per un vero inserimento degli handicappati e quella che elenca i problemi pratici posti dall'inserimento nelle unità scout e le risposte secondo le esperienze fatte. Il metodo educativo del fondatore dello scoutismo, Baden Powell, dimostra la sua validità universale proprio se confrontato con i problemi dei ragazzi in difficoltà. Assecondare le energie dei ragazzi invece di frenarli; ascoltare i loro desideri e partire da quelli per indirizzarli invece di contrastarli; privilegiare l’attività pratica invece del discorso e della teoria; chiedere a ognuno di «fare del proprio meglio» come è detto nella Promessa; definire per ogni ragazzo un cammino personale che poi trova espressione precisa nelle specialità; sviluppare tutte le parti della persona; dare fiducia al ragazzo; accentuare il gruppo, l’andare insieme, l’aiuto al prossimo, il risultato collettivo, invece dell'affermazione personale; sono parti essenziali del metodo scout, ma anche elementi educativi necessari per la crescita dei ragazzi con difficoltà. Certo, nella pratica l’inserimento dei ragazzi con handicap incontra difficoltà e suscita problemi, ma sono in sostanza gli stessi che si devono affrontare nell’applicazione del metodo scout. Credo che, anche se non hanno esperienza di scoutismo, i genitori che leggano il capitolo di Roberto Lorenzini (I motivi di un successo) e il capitolo di Anna Contardi (Le attenzioni educative e le modalità organizzative) faranno il possibile per iscrivere il loro ragazzo o ragazza in un gruppo scout, naturalmente entro i limiti posti dal tipo e dalla gravità dell’handicap. - recensione di
*S.S*
., 1987 Questo articolo è tratto da
[Ombre e Luci n.18, 1986](http://www.ombreeluci.it/staging/project/numero-11-epilessia-una-montagna-di-pregiudizi/)

#### Articoli

[Che cos’è un handicap? Non lo so](#)
di Mariangela Bertolini
[Non ha più sedici anni](#)
di
*Anna Cece*
da una conferenza del prof. G. Moretti
[Maschio e femmina li creò](#)
di
*Jean Vanier*
[Una storia di lavoro integrato](#)
di
*Marta e Jean Buffaria*
[Questa casa famiglia è una risposta](#)
di
*Nicole Schulthes*
[Crescere con il lavoro](#)
di
*Sergio Sciascia*

#### Rubriche

Dialogo aperto

#### Libri

di di di