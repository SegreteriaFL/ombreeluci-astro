---
title: E se essere sordi fosse un superpotere?
date: 2022-06-22
author: Matteo Cinti
slug: e-se-essere-sordi-fosse-un-superpotere
lang: it
wp_id: 28674
original_url: "https://www.ombreeluci.it/?p=28674"
cluster_id: 9
has_comments: false
umap_x: 6.913351058959961
umap_y: 9.009404182434082
umap_z: 7.287759780883789
issue_number: OEL-157
id_numero: "OEL-157"
numero_rivista: "Ombre e Luci"
---
Uninvito a cogliere il superpotere dentro ognuno di noi, a vedere oltre quelle barriere, oltre la disabilità, e a ingaggiare sempre una relazione con chi ci appare diverso o più fragile. Cece Bell è il nome di una scrittrice e illustratrice americana che nel 2014 ha raccontato la sua infanzia di bambina sorda in ***El Deafo* , un libro a fumetti di incredibile successo negli Stati Uniti che le è valso un Eisner Award** (prestigioso riconoscimento per i fumetti, al pari degli Oscar) come miglior pubblicazione per ragazzi. *El Deafo* è arrivato in Italia con il titolo di *Supersorda* (Piemme 2017, traduzione di Elena Orlandi), e da gennaio è diventato [una miniserie animata](https://tv.apple.com/it/show/supersorda/umc.cmc.775eomzc9ljfk7bop9shbu7m0) sulla piattaforma di streaming a pagamento Apple Tv+. Tre episodi di mezz’ora per raccontare la storia della piccola Cece: diventata sorda a 4 anni come conseguenza della meningite, per lei l’uso di quell’apparecchio acustico così ingombrante era persino più doloroso della sua stessa disabilità.

Erano gli anni Settanta e gli strumenti non erano ancora discreti come li conosciamo oggi: costringevano le persone sorde a indossare una scatolina sul petto (la cassa che riceveva i suoni), alla quale erano collegate delle cuffie con filo; un’esperienza sensoriale tutt’altro che agevole già solo in casa, figuriamoci tra compagni di classe o amici. **Nella serie questo disagio è reso, oserei dire con discreto coraggio, ovattando la quasi totalità dei dialoghi** : per restituire allo spettatore le stesse sensazioni che prova Cece, tutte le voci (a parte la sua come narrante) si sentono esattamente come le sentirebbe lei: basse, disturbate e poco chiare. Un effetto persino più efficace degli espedienti grafici del fumetto originale, dove la sordità è espressa tramite la distorsione di alcune parti di testo. Per chiudere il cerchio dalla rappresentatività e della fedeltà sensoriale, sia in originale che nella versione italiana, **Cece è interpretata da una doppiatrice sorda** : negli Stati Uniti è la stessa Cece Bell scrittrice a raccontarsi, in Italia è Deborah Donadio, già doppiatrice Lis in *Lampadino & Caramella* (vedi [Ombre e Luci n. 150](https://www.ombreeluci.it/2020/due-fratelli-e-la-brigata-inglese/) ) e insegnante Lis per cinema e teatro.

Quando Cece si rende conto che quell’apparecchio le permette di ascoltare le persone anche a notevole distanza, si ritrova un passo avanti rispetto ai compagni. Da qui il suo fantasioso calarsi nel ruolo di supereroina: le basta indossare il suo Orecchio Fonico e, mantello sulle spalle, in un attimo è pronta a difendersi da compagne e professori insensibili! Questo le consente prima di tutto di diventare di colpo la più apprezzata della classe, e inoltre – ed è qui il punto di forza di *Supersorda* – di **ribaltare totalmente la prospettiva della sua disabilità, da invalidante ad arricchente** . Sebbene possa sembrare un espediente banale e non ripetibile con altre disabilità, offre invece l’occasione per capire che, più dei singoli sensi, sono le relazioni a essere fondamentali nella vita di una persona. Durante il racconto, Cece non si focalizza troppo sull’impossibilità di sentire, quanto su tutte le barriere relazionali che la disabilità le mette davanti; il rapporto con le amiche, con il ragazzo che le piace e con i professori sono il motivo principale del conflitto con sé stessa. Per questo *Supersorda* è un invito a cogliere il superpotere dentro ognuno di noi, a vedere oltre le barriere, oltre la disabilità, **a ingaggiare sempre una relazione con chi appare diverso.** Ripeterlo, anche con una serie tv, non è mai abbastanza.

English version: **[What if being deaf was a superpower?](https://www.ombreeluci.it/en/2022/06/08/what-if-being-deaf-was-a-superpower/)**

**Ombre e Luci è anche una newsletter** Ci trovi storie, spunti e riflessioni per provare a cambiare il modo di vedere e vivere la disabilità. Se prima vuoi farti un'idea [qui trovi l'archivio di quelle passate](https://www.ombreeluci.it/newsletter/) .