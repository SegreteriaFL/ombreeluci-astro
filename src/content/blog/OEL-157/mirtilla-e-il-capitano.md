---
title: Mirtilla e il Capitano
date: 2022-03-23
author: Serena Sillitto
slug: mirtilla-e-il-capitano
lang: it
wp_id: 28247
original_url: "https://www.ombreeluci.it/?p=28247"
cluster_id: 2
has_comments: false
umap_x: 7.213436603546143
umap_y: 8.91734790802002
umap_z: 10.923206329345703
issue_number: OEL-157
id_numero: OEL-157
---
***Stefano Di Franco** (1960-2015), Spilungo per tutti, ha intessuto profondi legami durante la sua vita con molte persone, con e senza disabilità, piccoli e grandi, genitori e figli; nella sua comunità di Fede e Luce a Roma (Sant’Anna), all’Arca di Ciampino, nel suo lavoro al Corpo Forestale - Protezione Civile. Per FL ha svolto molti incarichi: da responsabile di comunità a coordinatore della provincia Kimata (che riunisce centro Italia, Grecia e Cipro). Ombre e Luci gli ha dedicato [un numero](https://www.ombreeluci.it/project/numero-132-nessuno-resti-solo/) e [una pagina speciale](https://www.ombreeluci.it/ciao-stefano-di-franco/) . «Anoi non aveva detto niente della sua intenzione. Quando siamo tornati dalla montagna, ad agosto, con i miei è venuto la sera e ci ha portato Mirtilla, di tre mesi, in una borsetta piccolina. Siamo rimasti molto perplessi sul momento ma poi ce ne siamo innamorati». È così che Roberta racconta **il primo incontro della famiglia Di Franco con Mirtilla, la cucciola di Pinscher** che Stefano, il nostro indimenticabile Capitano, aveva deciso di portarsi a casa nell’estate del 2013, non sapendo ancora quale dono prezioso sarebbe stata. **La strana coppia del gigante buono e della cagnolina tascabile era iconica.** Stefano l’aveva scelta come compagna di vita e lei, fin da piccolissima, era stata abituata a seguirlo dappertutto: microscopica, infilata dentro la tasca di una felpa, più grandetta sistemata dentro un marsupio e infine adulta al guinzaglio o dentro una borsa (con quel bel maglioncino caldo per le giornate più fredde). Sappiamo tutti che se Stefano avesse avuto una fidanzata, una moglie o dei figli li avrebbe sicuramente portati a Fede e Luce e così è stato per Mirtilla, che nei due anni vissuti con il Capitano ha conosciuto e frequentato **un numero sterminato di ragazzi, famiglie e amici, partecipato a riunioni, campi, discernimenti ed elezioni,** contribuendo a tingere di quella particolarissima tenerezza non verbale il magnetismo indiscusso di Stefano. Non c’è stato posto dove non siano stati o andati insieme: Mirtilla entrava, magari nascosta dentro uno zaino, anche nei posti in cui di solito ai cani non è permesso l’accesso (Mirtilla è anche entrata in ospedale durante uno degli ultimi ricoveri di Stefano!), **niente e nessuno li fermava** , niente e nessuno poteva fermare Stefano (anche se una volta alle terme, proprio durante un campo di Fede e Luce, li avevano fatti uscire dalle piscine: a un mio whatsapp rispose «mo’ siamo alle terme… ma non posso entrare co’ Mirtilla»). Tanto evidente era la simbiosi tra Stefano e Mirtilla che **qui e lì a Fede e Luce cominciò a far capolino un po’ di gelosia, soprattutto tra chi era normalmente al centro delle attenzioni del Capitano, Pietro Bigari in testa.** C’è voluta qualche accortezza per far prendere le misure ai due, il gigante maldestro e la cucciolotta, ma nel giro di poco anche Pietro e «Martilla» hanno imparato a conoscersi e a prendersi cura l’uno dell’altra, tra pappa e coccole, come descrivono bene tante fotografie. Ma al di là di tutte le considerazioni che si possono fare sulla terapia con animali e sul loro potere benefico sulla psiche umana, i cani sono e restano un dono per chi sceglie di accoglierli. Questo è oggi Mirtilla per la famiglia Di Franco, una carezza prolungata di Stefano, un pezzetto del Capitano ancora tra noi. Acciambellata nella piega del suo ginocchio, fino a quel primo pomeriggio di domenica 22 novembre 2015, Festa di Cristo Re, quando Spilu ci ha lasciati, **Mirtilla non era entrata per caso nella vita di Stefano, l’ha accompagnato nel pezzo più faticoso della salita** . E come Mirtilla, nessun cane entra per caso nella vita del proprio padrone, a patto che si sia disposti, come Stefano, a lasciarsi stravolgere le giornate e a fare un po’ di spazio sul divano. *