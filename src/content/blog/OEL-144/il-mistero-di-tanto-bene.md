---
title: Il mistero di tanto bene
date: 2018-11-03
author: Redazione
slug: il-mistero-di-tanto-bene
lang: it
wp_id: 40495
original_url: "https://www.ombreeluci.it/?p=40495"
cluster_id: 2
has_comments: false
tags:
  - ricordando-angelo
umap_x: 5.313697338104248
umap_y: 9.413920402526855
umap_z: 11.635418891906738
issue_number: OEL-144
id_numero: "OEL-144"
numero_rivista: "Ombre e Luci"
---
È
bello constatare un mondo di “tante persone” che sanno vedere il “tanto bene” che è stata la vita di Angelo e Rosa. Sì, di “Angelo e Rosa”, perché così i fatti ci hanno rivelato la realtà. Angelo e Rosa non possono essere ricordati separati. Uno ha bisogno dell’altra e viceversa. Sì, perché così i fatti della nostra vita rivelano a noi stessi la realtà di ciascuno. Nessuno, nella propria fragilità, può bastare a se stesso e ciascuno ha bisogno di un “altro”. Finchè resistiamo a questa potente verità, la vita di ciascuno non potrà mai fiorire e crescere, come è fiorita e cresciuta la vita di Angelo e Rosa. Dopo qualche mese capisco un altro aspetto: riesco a cogliere la vita di Angelo e Rosa non solo dal tanto bene che ci siamo raccontati, ma anche dal “mistero” che li avvolge. È il segreto di una vita, l’uno per l’altra, dal quale continuamente attingiamo fatti, parole, situazioni che riempiono i nostri ricordi. Quel “segreto”, quel “mistero”, che continuamente si svela è il tesoro che Angelo e Rosa lasciano ai loro familiari, alla nostra comunità parrocchiale e a Fede e Luce qui a Conselve nei Raggi di Sole e in tutto il Movimento Internazionale. A partire da questo “segreto” acquistano senso anche altri miei ricordi: le confessioni ogni volta vissute con gli spazi di religioso silenzio e le sue domande su Dio; il saluto a mamma che sempre gli chiedevo di portarle con la sua risposta che rivelava un vissuto da figlio; il saluto affettuoso e personale che dava a me e a tutti quando passava, accompagnato, davanti al patronato o con il suo giretto al bar interno; lo straordinario dialogo tra Angelo e Matteo quando cominciavano a discutere e viaggiavano, nel discorso, con parole e frasi che solo loro due avevano il potere di comprendere e di condividere. Vite meravigliose! Quel “segreto”, quel “mistero” non è finito. È sempre in atto, e sempre si svela, per la certezza di fede che “noi siamo nati per non morire mai più” e la nostra vita è “nascosta” con Cristo in Dio Padre.
*Padre Fabio*
, 2018