---
title: Isolato ma immerso nella vita
date: 2001-12-25
author: Redazione
slug: isolato-ma-immerso-nella-vita
lang: it
wp_id: 21852
original_url: "https://www.ombreeluci.it/?p=21852"
cluster_id: 0
has_comments: false
umap_x: 7.712738037109375
umap_y: 7.333801746368408
umap_z: 9.7743501663208
issue_number: OEL-76
id_numero: "OEL-76"
numero_rivista: "Ombre e Luci"
---
Sabato, 13 ottobre, ad un mese dall’eccidio delle Twin Towers, mio marito ed io abbiamo inaspettatamente vissuto una giornata speciale in un bellissimo casolare del Podere Gugliano vicino a Trequanda, nome esotico di un incantevolepaesedellacampagnasenese.

**Ci attendeva il padrone di casa, “padre” di otto figli di varie età: il prof. Fabrizio Mori** , sconosciuto alle masse, ma notissimo agli studiosi di paleontologia in particolare, del deserto del Sahara per le sue scoperte dell'arte rupestre di dodicimila anni fa.

La nostro timidezza iniziale è subito svanita di fronte alla sua naturale ospitalità: seduti all'aperto a goderci un sole ancora estivo abbiamo conversato mentre i figli più piccoli Brenda e Daiano (5 e 7 anni), attorniati da due cuccioli di cane, venivano a curiosare e a condividere la gioia dello stare insieme.

**Bella forza, penserete: in un ambiente così** , a contatto con la natura, lontani dalle preoccupazioni del quotidiano, **è facile sentirsi sereni** ! Ma oltre alla cornice dell’ambiente ideale nella sua semplicità e essenzialità, abbiamo respirato un’atmosfera calda e accogliente, mai formale: la realtà di casa “Centro Lorenzo Mori”.

### «Figli» rimessi in piedi

Abbiamo compreso tale denominazione parlando con il professor Mori: **Fabrizio ha perso il suo unico e amatissimo figlio Lorenzo di 15 anni, in un incidente venticinque anni fa** . Dopo un periodo di grave depressione, con l’aiuto di amici fedeli e con l’obiettivo di restaurare il cadente casolare di Gugliano - individuato da Lorenzo per l’unicità del suo paesaggio - l’insigne studioso e padre ferito a morte, si è rimesso in cammino.

**Questa casa** non è tuttavia per Fabrizio una meta di ricordi, ma **percorso di vita per tanti ragazzi che sono, sono stati e saranno i suoi figli** , affidatigli non dalla natura ma dal Tribunale dei Minori di Firenze.

**Il Centro Lorenzo Mori da 20 anni è ormai comunità educativa.** L’accoglienza all’altro, al piccolo, all’indifeso, al giovane disadattato scaturisce dal cuore di Fabrizio che trasforma continuamente la “nostalgia perenne” di suo figlio in una sorgente inesauribile di guida e sostegno amoroso per i tanti figli che ha accolto, protetto e “rimesso in piedi”.

Maurizio ed io pensavamo che tanta “grandezza d'animo" derivasse dalla fede; **Fabrizio** ci ha ancora una volta meravigliati: dolcemente e, con un velo di rammarico, dice che **non aderisce a nessun tipo di credo** , se non quello dell’appartenenza alla stessa specie e quindi - come ha imparato dai suoi amici Tuareg - alla solidarietà tra i propri simili!

Siamo rimasti in silenzio: i frutti concreti della sua fede sono grandi e visibili così da riportarci alla mente le parole di Thomas Merton che abbiamo letto sul retro di un numero di Ombre e Luci:

> “La vita cristiana è una scoperta continua di Cristo in posti nuovi e inaspettati.”

### Centro «Lorenzo Mori»

La [cooperativa sociale “Centro Lorenzo Mori”](http://www.centrolorenzomori.it) è stata **costituita nel 1977** con lo scopo statutario di risolvere i problemi di natura sociale, familiare e psicofisica dei giovani. Il “Centro Lorenzo Mori”, in convenzione con la A.S.W. 7 di Valdichiana (Siena), può accogliere 8 minori fino a 18 anni di età residenti anche nei comuni della provincia di Siena e nei comuni della A.S.L. 8 di Arezzo, in difficoltà tali da pregiudicare l’armonico sviluppo della loro personalità. La permanenza dei giovani presso il Centro è continua e si protrae fina a permettere il loro reinserimento nell’ambiente da cui provengono nonché una soddisfacente sistemazione nel mondo del lavoro. Il rapporto fra operatori e giovani ospiti è stabilito da 1 a 4.

I ragazzi del Centro sono inseriti nelle scuole pubbliche, nelle strutture lavorative locali, svolgono attività sportive negli impianti della zona insieme ai coetanei che incontrano e con i quali stabiliscono rapporti di amicizia, partecipano a due soggiorni annuali in montagna ed al mare.

- Maurizio e Silvana Zamperoni, 2001