---
title: "Famiglie: una riflessione di Padre Roberti"
date: 2001-12-25
author: André Roberti
slug: famiglie-una-riflessione-di-padre-roberti
lang: it
wp_id: 21784
original_url: "https://www.ombreeluci.it/?p=21784"
cluster_id: 14
has_comments: false
umap_x: 5.225063800811768
umap_y: 8.393048286437988
umap_z: 9.279690742492676
issue_number: OEL-76
id_numero: "OEL-76"
numero_rivista: "Ombre e Luci"
---
Quando non si ha una famiglia la si sogna, ma anche vivendo in famiglia si può soffrire quando non si riesce a superare i conflitti, ad accettare le differenze, a rifiutare i confronti che possono verificarsi al suo interno. Sarebbe una buona cosa che ogni famiglia si fermasse, ogni tanto, per fare il bilancio dei suoi fallimenti e dei suoi successi, per analizzare le gioie e le pene che segnano il suo cammino.

**Così forse ci accorgeremmo che Dio è là con noi** , per consolarci al momento della tristezza e per ridimensionare i motivi di orgoglio per i nostri apparenti successi.

**La parola “famiglia”** sicuramente evoca una situazione di “vicinanza" con la quale ci si aiuta e ci si capisce ma che, allo stesso modo, può separare e creare divisioni. Costituiscono una vera famiglia soltanto quelli che, accettando le diversità al suo interno, entrano nella verità della comunione.

**Ai nostri giorni molte famiglie devono vivere dolorosamente** incomprensioni, fallimenti e situazioni del tutto inattese che niente lasciava prevedere. In una vera famiglia le persone che ne fanno parte scoprono, in queste difficoltà, una forza che non sapevano di possedere: ci si può rivelare forti proprio davanti a ciò che tende a separare o dividere. Si aspira alla omogeneità, all’unità e si è costretti ad accettare la differenza, la separazione e spesso una incomprensione che va al di là delle nostre forze.

**Ci sono figli che idealizzano la loro famiglia** , non la conoscono veramente ma ne parlano e la immaginano. Se ne impossessano ma soffrono perché non possono davvero sperimentarla.

**Quando, senza preavviso, una famiglia è segnata da una ferita,** un divorzio, una separazione, un lutto, un incidente, si chiede che cosa accadrà e come reagire. Può darsi sia proprio quello il momento di guardare i figli, i più piccoli, per scoprire che proprio loro hanno qualcosa da insegnarci: la reazione di un bambino davanti ad un problema di denaro, il disagio di un figlio di fronte ad una separazione, il sorriso di un bambino davanti ad un perdono reciproco ci costringono a riflettere.

**Oggi è necessario riscoprire Dio: la famiglia ci insegna come vivere in Lui.**

- Padre Roberti, 2001