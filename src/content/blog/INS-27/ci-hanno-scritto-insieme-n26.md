---
title: Ci hanno scritto, Insieme n.26
date: 1980-09-16
author: Redazione
slug: ci-hanno-scritto-insieme-n26
lang: it
wp_id: 46242
original_url: "https://www.ombreeluci.it/?p=46242"
cluster_id: 2
has_comments: false
umap_x: 6.338259220123291
umap_y: 7.779288291931152
umap_z: 12.111212730407715
issue_number: INS-27
id_numero: "INS-27"
numero_rivista: "Insieme"
---
**Dall'italia**

### **Da Roma -** *Gruppo "Ascensione"*

Cogliendo l'occasione di dover scrivere le nostre impressioni sul giornalino Insieme, abbiamo pensato come prima cosa di presentarci: siamo Giulia e Benedetta e siamo entrate nel gruppo dell'Ascensione da poco tempo. Durante i primi incontri, la cosa che ci ha stupite di più è stata l'atmosfera di allegria ed amicizia che ci ha subito accolte. Ma non pensavamo che questa atmosfera ci avrebbe conquistate così tanto. Infatti, dopo le due giornate passate a Fiuggi con il gruppo ci siamo rese conto che questo sentimento di gioia e d'amore continuava a essere presente anche nella nostra vita quotidiana. Pensiamo che la cosa più importante che abbiamo capito a Fiuggi è che dividere la vita con ragazzi handicappati non vuole assolutamente dire vivere momenti diversi della nostra vita di tutti i giorni, ma anzi stando con loro avere la possibilità di meditare di più su noi stessi. Siamo sicure che continuando a incontrarci con il gruppo riusciremo ad unirci ancora di più e speriamo di portare tutto quello che loro ci hanno dato a chi non li conosce ancora.
**Giulia e Benedetta (Gruppo "Ascensione")**

### **Da Genova**

Carissimi amici, Ho letto di voi sull'ultimo numero di "Progetto". Io ho 19 anni, frequento il primo anno della Facoltà di Medicina, e risiedo qui a Genova da non molto tempo. Da tempo mi interesso di spiritualità, e faccio parte di un ordine ecumenico e non violento, l'Arca, fondato da un cattolico, Lanza del Vasto (discepolo di Gandhi). Personalmente non mi sono mai impegnato in un discorso di servizio vero e proprio, un pò per vari dubbi, un pò perché non ho mai trovato uno "spazio" adatto. Leggendo l'articolo però, ho provato un desiderio di conoscervi, e mi è sembrato insomma di trovare, almeno in linea teorica, un accordo con il nostro cammino. Per cui vorrei sapere come potrei entrare in contatto con le vostre attività, naturalmente se possibile, qui a Genova. Spero ciò sia possibile, e altrimenti datemi voi indicazioni e informazioni varie. Vi ringrazio e attendo vostre notizie. A voi tutti, ora e sempre: Pace, Forza Gioia
**Marco Alessandrini**

---

**Dall'estero**

### **Lussemburgo**

Il pellegrinaggio a Nostra Signora del Lussemburgo ci ha riuniti nella grande famiglia Fede e Luce di Lussemburgo con gli amici di Bitbourg (Germania). Partecipanti numerosi: circa 600 - bambini, adolescenti, handicappati, genitori, amici, educatori, assistenti, sacerdoti e cappellani di diversi istituti. Abbiamo vissuto insieme un momento forte di preghiera e di unione.
**Soeur Françoise Elisabeth Sholtes**

### **Polonia**

26/05/1980 - Grazie per Insieme. Cercherò di farlo tradurre. E' anche questo un modo che adopero per fare conoscere Fede e Luce.Aspettando Pasqua '81 resto unita a voi tutti nella preghiera e vi affido alla Madonna di Czestochowa sperando sempre che insieme faremo un pellegrinaggio i, questo luogo così caro. Vi abbraccio tutti con tutto il cuore.
**Tereza Breza**

### **Portogallo**

14/04/1980 - Fede e Luce a Lisbona va molto bene, ma credo che dovremo avanzare molto di più. Quanto al Pellegrinaggio internazionale a Lourdes a Pasqua dell'81, credo che alcune persone pensano di andarci. Penso che dovremo fare economie per andarci; è importante, siete d'accordo? Vi abbraccio con molta amicizia in Fede e Luce.
**M.Amelia Vaz Pinto**