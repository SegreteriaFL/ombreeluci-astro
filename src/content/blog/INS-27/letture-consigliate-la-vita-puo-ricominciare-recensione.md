---
title: "Letture consigliate: La vita può ricominciare - Recensione"
date: "1980-06-16"
author: "Redazione"
theme: "cluster-0"
cluster_id: 0
slug: "letture-consigliate-la-vita-puo-ricominciare-recensione"
lang: it
wp_id: 46217
has_comments: false
tema_code: "T01"
tema_label: "Vivere la disabilità"
categoria_menu: "Disabilità"
issue_number: INS-27
---

"6 Aprile 1972 - Un colpo di pistola: una pallottola partita accidentalmente si conficca nella colonna vertebrale di Patrick Segal e lo inchioda a terra, senza scampo. In quell'attimo un ragazzo nel pieno delle forze - ha 24 anni - sportivo, si vede come tagliato fuori dal mondo delle persone normali".

Ma un anno dopo, su una sedia a rotelle, solo, Patrick parte per la Cina: vuol tentare l'agopuntura. Non riacquista l'uso degli arti inferiori. Ma d'istinto intuisce che le vittorie nascono partendo dalla testa. E nonostante il suo handicap decide di vivere con rinnovato entusiasmo.
Due anni dopo, sempre sulla sedia a rotelle, inizia il giro del mondo come fotoreporter.

Questo libro è un appassionato diario di viaggio e insieme la testimonianza di quanto abbia potuto - per Patrick - la forza di volontà nel riimparare a vivere: a respirare, a muoversi, a sciare, a cavalcare, a nuotare, a percorrere il mondo.

Un libro che dà voglia di vivere e di aiutare a vivere e che mostra con evidenza quale posto possa avere un grande handicappato in seno alla società del suo tempo.