---
title: Dialogo aperto n.44
date: 1993-12-23
author: Redazione
slug: dialogo-aperto-n44
lang: it
wp_id: 9380
original_url: "https://www.ombreeluci.it/?p=9380"
cluster_id: 11
has_comments: false
umap_x: 4.3663787841796875
umap_y: 7.964559078216553
umap_z: 10.247154235839844
issue_number: OEL-44
---

### Suggerimenti

Sono la mamma di Tamara, una ragazzina dolcissima, con dei tratti autistici (forse) perché una diagnosi ben precisa non è mai stata fatta da chi la segue. Vorrei darvi qualche suggerimento riguardo alla rivista Ombre e Luci, per me è già molto interessante, ma sempre suscettibile di miglioramenti. Per prima cosa mi piacerebbe che si parlasse più a fondo della sofferenza dei nostri ragazzi e di come la società (quella più sensibile) potrebbe fare per aiutare di più le famiglie che troppo e spesso sono lasciate sole a se stesse. Poi vorrei si parlasse di autismo più spesso, ed in modo che questa realtà, poco conosciuta avesse un riconoscimento, come tante altre malattie sono già conosciute dai mass-media. Poi sarebbe bello per i genitori conoscere i nomi di centri dove i nostri ragazzi potessero soggiornare durante le vacanze estive, insieme con i coetanei senza problemi. Perché non parlare anche delle grosse difficoltà che hanno le famiglie e i bambini, quando ogni anno la scuola assegna sempre insegnanti di sostegno diversi, senza alcuna preparazione per questi problemi, e quindi inadeguati ai loro compiti di educatori, così importanti negli anni di crescita. Certa della vostra attenzione, chiudo la lettera allegando i nomi di persone che, spero, vorranno aderire al vostro abbonamento. Auguri per la vostra bella rivista; mi piacerebbe diventasse mensile.
**Saluti Marina Frassineti**
(Modigliana)
*Grazie per i tuoi consigli preziosi. Cercheremo di seguirli. Alcuni lettori ci chiedono, come te, di trasformare Ombre e Luci, da trimestrale a mensile. Sarebbe già un grosso passo avanti passare a bimensile. Ci occorre per questo raddoppiare il numero degli abbonati. Ci riusciremo?*

### Cerchiamo una parola nuova

Non so se vi ricorderete di me, sono il padre di Consuelo, una bambina Down che ora ha dieci anni; ho iniziato ad abbonarmi a Ombre e Luci quando mia figlia Consuelo aveva tre o quattro anni e voi pubblicaste la sua foto sulla rivista e avete pubblicato anche alcune mie lettere. Poi iniziammo a frequentare il gruppo di Fede e Luce di Marzocca (AN). Nel mese di giugno 1992 è arrivata Marina, la sorellina di Consuelo; non potete immaginare la sua contentezza. Ha aspettato i nove mesi dell'attesa con tanta ansia e con tanto amore; ci ha aiutato nei preparativi, e ha scelto lei i panni da metterle. Ora Marina ha un anno e mezzo e Consuelo la segue con tanta dolcezza. Ma con la nascita di un'altra figlia sono aumentati i lavori e ci rimane poco tempo libero. Non siamo più potuti andare dal gruppo di Marzocca ma loro ci hanno capito e ci attendono con ansia. Per quanto riguarda il giudizio sulla rivista, di critiche non ne ho da fare; posso solo fare qualche considerazione. Sono utili i servizi, la parte dedicata alle lettere va bene. Sono utili gli indirizzi che di volta in volta ci fornite, i libri che consigliate; ci date sempre notizie attuali e molto utili. I servizi fatti sui centri sono di grande aiuto. La rivista andrebbe bene che arrivasse mensilmente. Avrei da esporre una piccola idea: vorrei poter trovare una parola in alternativa a quella già in uso, handicappato; una parola che già di per sè è già un grosso peso; oggi si usa molto dire «disabile», ma penso che non sia un giusto termine. Si potrebbe provare a fare tra i lettori della rivista un sondaggio per cercare di trovare un termine in alternativa a quelli in uso.
**Marcello Di Virgilio**
(Matelica)
*D'ora in poi , cercheremo sempre di più di usare il termine «disabile» che sembra di maggior gradimento ai genitori e agli educatori. Grazie del consiglio. Auguri di cuore a tutta la tua bella famiglia.*

### A me è subito piaciuta

Ho 24 anni e sono insegnante di religione nella mia città. Ho conosciuto la rivista, lontano da casa, esattamente a Vittorio Veneto, durante gli esercizi spirituali che faccio annualmente. Ho sempre avuto particolare sensibilità nei confronti dei nostri fratelli più svantaggiati, soprattutto i bambini, quindi, appena finito di leggere la «nostra rivista» ho deciso di abbonarmi. A me è subito piaciuta perché fa toccare con mano le difficoltà, i progressi, le gioie e i dolori di queste persone, oltre a dare notizie utili di diversa natura. Con piacere vi comunico i nomi di altre persone, sperando insieme a voi che si abbonino al più presto. Vi ringrazio e vi saluto.
**Barbara**
(Siracusa)

### Interessante

Colgo l’occasione attraverso questa lettera per rallegrarmi con voi per la vostra rivista che ritengo interessante sia dal punto di vista culturale che da quello umano. Secondo me è molto arricchente e in essa trovo punti di riflessione ariche per quanto riguarda il mio lavoro (assistente in una casa d'accoglienza per ragazze deboli mentali) o le persone che seguo (handicappati in casa propria).
**Daniela Drei**
(Forlì) Questo articolo è tratto da
[Ombre e Luci n.44, 1993](http://www.ombreeluci.it/project/numero-44-segni-di-speranza/)

#### Editoriale

Segni di speranza
di M. Bertolini

#### Speciale: Segni di speranza

Florent nella scuola italiana
di M. C. Chivot
Costruire la capacità di sperare (in un ospedale psichiatrico)
di N. Livi e N. Schulthes
La fede si vive: così si impara
di S. Sciascia
Dare loro una vita normale
di A. Beretta
Imparando a vivere bene con Jimmy - 2° parte
di M. S. Tomaro

#### Rubriche

[Dialogo aperto](http://www.ombreeluci.it/1993/dialogo-aperto-n-44/)
[Vita Fede e Luce](http://www.ombreeluci.it/1993/vita-fede-e-luce-n-44/)

#### Libri

[È nato un bambino Down](È nato un bambino Down)
[Appuntamento con maria maddalena](Appuntamento con maria maddalena)
, E. Marie