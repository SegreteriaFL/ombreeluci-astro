---
title: "Con l'idea di non andare"
date: 2011-12-04
author: Redazione
slug: con-lidea-di-non-andare
lang: it
wp_id: 36120
original_url: "https://www.ombreeluci.it/?p=36120"
cluster_id: 5
has_comments: false
umap_x: 7.128303050994873
umap_y: 9.156513214111328
umap_z: 11.960577011108398
issue_number: OEL-116
id_numero: "OEL-116"
numero_rivista: "Ombre e Luci"
---
Mi chiamo Silvia, ho 15 anni e sono entrata a Fede e Luce ancora prima di nascere. Questo però non vuol dire che io sia un’esperta, anzi spesso non ho la minima idea di cosa fare quando mi trovo di fronte a situazioni nuove. Non amo le Feste di apertura o quelle di primavera, insomma tutte le grandi adunate di gruppo, e spesso le evito, mi invento scuse per non sembrare davvero un’asociale come dice mia madre. In realtà non ci vado non perché ami la solitudine, ma perché ho paura.

**Paura del nuovo, di ciò che è diverso, perché i ragazzi della mia comunità li conosco e so come prenderli** , ma gli altri sono degli estranei, e ho paura di essere messa alla prova, perché sono troppo orgogliosa per accettare le critiche. Quindi è chiaro che quando mi è stato detto di Loreto per poco non sono svenuta al pensiero di 400 persone tutte nello stesso posto per una settimana.

**Mia madre non ha neanche preso in considerazione l’idea che io pensassi di non andare** , ma anzi ha esteso l’invito ai nonni. Mio nonno saggiamente si è eclissato, mentre mia nonna era elettrizzata al pensiero di tutta la famiglia riunita, e il suo entusiasmo genuino mi faceva sorridere. Secondo mia madre io sono un’eretica, perché non vado a messa circa da quando ho fatto la cresima, e non c’è una domenica in cui non mi faccia la ramanzina dicendomi: ”Silvia, hai preso un impegno e adesso devi rispettarlo”, ma rispettare gli impegni presi non è mai stato il mio passatempo preferito (comunque non vorrei che da quello che ho scritto passasse che mia madre è una donna tirannica ed intransigente, perché non è così.

**È solo un pochino dispotica a volte** , e diventa leggermente isterica e intrattabile quando non la pensiamo come lei, ma a parte questo è una donna adorabile). Così la prospettiva di passare una settimana, anziché al mare da una mia amica, a Loreto a pregare e in affidamento su Isabella con mia nonna non mi esaltava, ma anzi ho preso in considerazione l’idea di arruolarmi nella legione straniera.

**Una volta arrivati, nella pioggia torrenziale** , vedendo tutta la comunità camminare sotto l’acqua, in gruppetti di due o tre persone sotto gli ombrelli di quei pochi previdenti, mi è subito venuto in mente ciò che aveva detto ad un casetta una persona della mia comunità: ”In un pellegrinaggio la cosa più importante è camminare tutti insieme, adattando il proprio passo a quello del più lento, per non lasciare indietro nessuno.” Sotto la pioggia, pur bagnandosi fino al midollo, i più veloci aspettavano i più lenti, perché nessuno venisse lasciato indietro, e c’era sempre chi con un sorriso o una parola d’incoraggiamento, rincuorava quelli che, come me, si lamentavano della solita iella e già rimpiangevano il momento in cui avevano avuto questa idea folle.

**I gruppi di scambio non li ho potuti apprezzare molto** sia perché troppo brevi per permetterci di creare dei veri legami con Greci e Ciprioti, sia perché il nostro gruppo era uno dei più taciturni. Sentivo che il gruppo che era nella sala vicino a noi si faceva allegre risate durante i momenti di silenzio imbarazzante che si creavano molto spesso tra di noi. Anche se il maltempo ci ha perseguitato per tutta la settimana, quasi a voler saggiare la nostra forza di volontà e il nostro spirito di adattamento, si è riuscito sempre a trovare il modo di svolgere tutte le attività. Le feste organizzate prima dai greci e poi dai ciprioti sono state molto divertenti, anche se un po’ arrangiate, e si respirava un’atmosfera rilassata perché, se c’è una cosa che accomuna tutti, indipendentemente dalla lingua che parliamo o dal Dio in cui crediamo, quella è la voglia di divertirsi e di fare un po’ di baldoria.

**Non posso dire che il pellegrinaggio mi abbia aperto le porte della fede** , come può forse aver fatto per altri, ma certamente è stata un’esperienza molto particolare dal punto di vista umano, anche per l’incontro di culture diverse, perché ho avuto modo di osservare come in realtà tutta l’umanità porti gli stessi fardelli, e che l’unico modo che abbia trovato per alleviarne il peso sia sapere che non si è da soli, e che in realtà anche le persone che sembrano più lontane cercano tutte la stessa cosa, e percorrono la nostra stessa strada. Dove porti non lo so, ma in fondo non importa, perché ho capito che quello che conta è continuare ad andare avanti. Ma se ci si accorge che qualcuno è rimasto indietro da solo, dobbiamo riuscire a trovare la forza e la pazienza di aspettarlo, prendergli la mano e camminare con lui.

*Silvia T.* , 2011