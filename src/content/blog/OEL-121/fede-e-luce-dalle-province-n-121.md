---
title: Fede e Luce - Dalle Province n. 121
date: 2013-03-10
author: Redazione
slug: fede-e-luce-dalle-province-n-121
lang: it
wp_id: 37460
original_url: "https://www.ombreeluci.it/?p=37460"
cluster_id: 5
has_comments: false
umap_x: 7.857819080352783
umap_y: 9.723833084106445
umap_z: 14.589529991149902
issue_number: OEL-121
id_numero: OEL-121
---
### [Un fiume di pace - Nord](https://www.fedeeluce.it/comunita-fl/fiumedipace/)

“Lo Spirito resti con noi” - Ci siamo. Dal 25 al 28 aprile vivremo la nostra assemblea di provincia e affronteremo anche il rinnovo delle cariche del coordinatore di “Un fiume di pace” e dei vice coordinatori di Lombardia 1 e 2, Veneto, Piemonte e Valle d’Aosta. Speriamo di avere con noi gli amici della Galilea; sicuramente affronteranno con noi i momenti di formazione alcuni esponenti della comunità svizzera di Locarno. In vista di questo momento importante per l’intera provincia, che da quattro anni sta consolidando la sua identità, alcune comunità stanno affrontando il discernimento per eleggere i nuovi coordinatori. Tra queste (e sono tante, da Carugate a Pontelambro, da San Giuseppe della pace a Raggi di sole di Conselve) c’è anche la comunità “Cuori sorridenti”, di Vigliano Biellese. Il nuovo gruppo, che cammina da due anni con l’aiuto di Porte Aperte di Torino, entrerà ufficialmente nella famiglia di Fede e Luce il prossimo 17 marzo. Che lo Spirito Santo accompagni le elezioni, il futuro coordinatore e l’équipe, perché i semi gettati portino grandi frutti.
**[Angela Grassi](https://www.ombreeluci.it/author/angela-grassi/)**

### [Kimata - Centro](https://www.fedeeluce.it/comunita-fl/kimata/)

Quanta passione di tante persone ha reso possibile che Fede e Luce sia ancora presente nella vita di tanti di noi. Con un velo di tristezza, il pensiero va a Lucetta, amica per tanti anni delle comunità di FL dell’Emilia. Una presenza importante, una guida coraggiosa: cercava per i suoi ragazzi sempre il meglio, perché lo meritavano. Piangiamo insieme perché questi legami forti e sinceri, sono così perché li abbiamo costruiti piano piano, confrontandoci, camminando insieme, appassionandoci alla vita delle nostre piccole comunità. Essere comunità è tutto questo: avere anche un cuore pieno di tanti pensieri felici. A Roma hanno festeggiato la Festa della Luce ricordando a tutti che la Luce brilla nei nostri cuori e che, se stiamo insieme, la fiamma è più forte, più calda e più affettuosa. La lettura di San Paolo era incentrata sulla “carità”, quella dei piccoli gesti che arricchiscono la nostra vita, come quello di Vella ed Angelo che hanno portato il piccolo Vittorio di soli 10 giorni! Il Cammino di Perugia non smette di seminare; a Cipro le comunità sono molto attive ed hanno vissuto la Festa della Luce ospiti di P. Michalis. In Grecia, le persone di FL volevano essere all’incontro e, nonostante lo sciopero degli autobus e le tante difficoltà, con vari passaggi, a piedi, aiutati dagli amici, hanno attraversato tutta la città, davvero grande, per viverlo insieme a tante persone nuove. Il calore e l’entusiasmo hanno scaldato i loro cuori... come i nostri

### [Stefano Di Franco](https://www.ombreeluci.it/author/stefano-di-franco/)

### [Mare e Vulcani - Sud](https://www.fedeeluce.it/comunita-fl/marievulcani/)

Da Lourdes si torna sempre più ricchi: così è stato per la mia prima volta a Lourdes. Una prima volta veramente speciale perché i miei compagni di viaggio erano gli amici di “Fede e Luce” con alcuni dei nostri ragazzi che accompagnavamo; speciale perché siamo stati ospiti della comunità spagnola e perché sul posto respiravi aria di “Fede e Luce” dappertutto. Nel giro di pochissimo tempo, la differenza linguistica non sembrava più un problema, anzi, ci si intendeva a meraviglia perché quello che si condivideva era soprattutto l’amore per i ragazzi e la capacità di farli partecipi ai momenti più belli proposti dal programma e dalla località. Qualcuno di quei ragazzi c’era già stato anche più di una volta, ed ha fatto da “guida”, almeno a me, dimostrando di aver assorbito l’atmosfera mistica e satura di umana sofferenza che in ogni momento e in quasi ogni angolo di Lourdes, si respira. Ecco, aver scoperto di essere “guidati” da chi avresti dovuto tu guidare è stata la mia maggiore sorpresa e rappresenta, credo, il carico maggiore di arricchimento spirituale. Quell’arricchimento che ti rende messaggero di una gioia che nessuna investitura può donarti e ti rende capace di trasmetterla a tutti. A distanza di alcuni mesi il ricordo è tuttora indelebile e la sensazione che mi porto dietro è che coltivare e far crescere questa gioia è una delle cose che, d’ora in poi, farà parte del mio bagaglio personale.
**B.D.**