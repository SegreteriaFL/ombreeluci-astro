---
title: Oltre la cronaca, vicini al quotidiano
date: 2018-07-20
author: Redazione
slug: oltre-la-cronaca-vicini-al-quotidiano
lang: it
wp_id: 40391
original_url: "https://www.ombreeluci.it/?p=40391"
cluster_id: 4
has_comments: false
tags:
  - francia
  - mass-media
umap_x: 5.03930139541626
umap_y: 6.964951515197754
umap_z: 9.44129467010498
issue_number: OEL-143
id_numero: "OEL-143"
numero_rivista: "Ombre e Luci"
---
Può darci qualche spiegazione su cosa sia esattamente l’OCH – editore di Ombres et Lumière – su come funziona, chi sono e quante sono le persone che ci lavorano, ed anche sul ruolo del volontariato? L’OCH è una fondazione di pubblica utilità al servizio delle persone con handicap e delle loro famiglie. Non dipende dalla Chiesa, ma assume una identità cristiana e fedele al magistero cattolico. Oltre all’edizione della rivista, la mission dell’OCH è quella di organizzare conferenze sull’handicap, giornate destinate alle famiglie delle persone con disabilità; dispone inoltre di un centro di ascolto. In totale 24 persone lavorano per la fondazione, che vive essenzialmente di donazioni e lasciti ereditari.
**Quante copie del vostro giornale vengono distribuite? La rivista viene venduta in edicola?**
Il giornale stampa 10000 copie, di cui 9000 per gli abbonati, il resto per la vendita singola e l’archivio. Non è venduto nelle edicole (sarebbe troppo costoso), ma prossimamente potrà essere distribuito nelle librerie religiose.
**Quante persone (giornalisti e collaboratori) lavorano alla rivista?**
Siamo quattro giornalisti, di cui due a tempo parziale. Ma ricorriamo a molti cronisti esterni, come Sophie Lutz, e a degli illustratori.
**Chi sono i vostri lettori?**
Per i due terzi sono persone collegate all’handicap, genitori o fratelli e sorelle o anche nonni. Ma il terzo restante non ha legami familiari con persone con handicap: questi lettori sono solamente sensibili al problema, o apprezzano il taglio umanistico e spirituale della rivista.
**Da quanto tempo lavora ad Ombres et Lumière e da quando lo dirige?**
Verso la metà degli anni 2000, ho iniziato a lavorare a O&L come semplice giornalista. Poi, dopo aver lavorato molti anni in un settimanale cristiano, sono stato chiamato a prendere la direzione della rivista.
**Come ha conosciuto Ombres et Lumière?**
Tutto è cominciato durante un anno di volontariato all’Arca di Trosly, quando ero ancora studente. Poi ho conosciuto l’OCH nel 2001, in occasione del grande pellegrinaggio di Fede e Luce a Lourdes.
**Che cosa è oggi Ombres et Lumiere? Quale il suo ruolo nell’OCH?**
Ombres et Lumière in Francia è la sola rivista per famiglie che si interessa di tutti i tipi di handicap. C’è veramente l’intento di essere una rivista di riferimento, aldilà della rete dell’OCH, aldilà del mondo cattolico.
**Cosa è cambiato nella società francese e nelle necessità/interessi dei lettori?**
Molte cose sono cambiate nella società. Gli handicap sono cambiati (aumento della malattia psichica, dei traumi cranici, degli handicap legati alla vecchiaia; minor presenza di handicap mentale a causa degli aborti) La società paradossalmente è più aperta verso le persone differenti, sia nella scuola che nel mondo del lavoro. Per i lettori, familiari di persone con handicap che sentono il bisogno di essere collegati con altri, di aiutarsi a vicenda, di sentirsi capiti, restiamo un punto di riferimento, nonostante i cambiamenti epocali.
**Cosa guida le vostre scelte editoriali?**
Lo Spirito Santo, spero! Cerchiamo di essere più vicini possibile alle preoccupazioni dei lettori e di rimanere con una marcia in più rispetto all’attualità, questa è la ragione di essere della rivista.
**Quale rapporto avete con la Chiesa cattolica francese e/o con altre confessioni religiose?**
Nell’OCH abbiamo buone relazioni con la Conferenza dei Vescovi di Francia. Con le altre confessioni, per il momento, siamo più discreti.
**In Italia capita spesso che si parli di disabilità soprattutto nei casi di cronaca. E in Francia?**
Certo, questo accade anche qui, ma non mi sembra molto rilevante nei media francesi. I giornali si interessano anche di fatti eccezionali vissuti da persone con handicap (sport, arte…) ma poco del quotidiano. C’è quindi un vuoto che noi a Ombres et Lumière cerchiamo di colmare.
**Ci sono altre riviste in Francia che si occupano delle persone con disabilità?**
Si, ci sono molte cose, di cui è particolarmente ricco il mondo associativo vicino all’handicap. Ma ogni rivista tende a rivolgersi ad una nicchia (disabilità motoria, mentale, inserimento lavorativo…)
**I social hanno modificato il format e i contenuti della rivista? Come? Ombres et Lumiere risente della crisi della carta stampata?**
L’avvento del digitale sconvolge Ombres et Lumière come tutta la stampa… La nostra diffusione è in ribasso, malgrado una percentuale di abbonamenti molto alta. I nostri lettori anziani ci rimangono fedeli, ma i giovani non leggono molto la rivista. Bisogna raggiungerli su internet attraverso sito e reti. Al giorno d’oggi è indispensabile, ma questo richiede tempo e professionismo.
**Potrebbe esistere una rete europea di Ombres et lumiere, una sorta di network?**
Ottima idea! Bisognerà riflettere su ciò che possiamo mettere in comune. E lavorare ad una versione inglese, in qualche modo mondializzata.
**In un’ottica inclusiva... se pure ogni rivista desiderasse affrontare al suo interno temi legati alla disabilità e fosse in grado di farlo, Ombres et Lumière avrebbe ancora ragione di esistere?**
La stampa cristiana, in particolare, affronta sempre più spesso il problema dell’handicap… Ed è un bene. Affinché Ombres et Lumière mantenga la sua specificità, bisogna essere veramente esperti e offrire un servizio per aiutare nel quotidiano le famiglie e le persone con handicap, ciò che non fanno i media generici. Credo che Ombres et Lumière abbia ancora una lunga vita davanti, perché si sente come una comunità solidale di lettori.
**Avrà tante storie da raccontare sull’esperienza che ha vissuto in questi anni... se ne ricorda una in particolare?**
Vivo di incontri straordinari… Difficile isolarne uno. Lavorare per questa rivista è un servizio, ma è soprattutto un onore, quello di essere molto vicino ai più fragili tra noi, perché essi sono veramente i nostri maestri! a cura di
*Cristina Tersigni e Giulia Galeotti*
Trad. di Rita Massi e Dominique