---
title: L’inclusione che ancora manca nel cinema italiano
date: 2025-07-23
author: Niccolò Scarnato
slug: linclusione-che-ancora-manca-nel-cinema-italiano
lang: it
wp_id: 15767732
original_url: "https://www.ombreeluci.it/?p=15767732"
cluster_id: 9
has_comments: false
tags:
  - autismo
  - neurodivergenza
umap_x: 8.543042182922363
umap_y: 8.499253273010254
umap_z: 3.4662625789642334
issue_number: OEL-170
id_numero: "OEL-170"
numero_rivista: "Ombre e Luci"
---
Di film sull’autismo ne esistono tantissimi. Da *Rain Man* (1988) di Barry Levinson con Dustin Hoffman, a *Il mio nome è Sam* (2001) con Sean Penn, fino a *A proposito di Luke* (2012) con Lou Taylor Pucci, il cinema ha raccontato l’autismo attraverso storie di personaggi spesso brillanti, particolari, ma sempre interpretati da attori neurotipici. Anche in Italia si trovano esempi come *Pulce non c’è* (2014) di Giuseppe Bonito o *Tutto il mio folle amore* (2019) di Gabriele Salvatores. **Ma questi film hanno davvero raccontato l’autismo? La verità è che nessuno di loro è riuscito a farlo pienamente.** Non perché i registi o gli attori non si siano impegnati, ma perché l’autismo non è solo un insieme di caratteristiche esteriori: è un modo di percepire il mondo, di muoversi, di comunicare, e questo è difficile da rendere per chi non lo vive direttamente.

> Le espressioni di un attore neurotipico possono risultare fin troppo “addestrate”. Un autistico può avere una mimica atipica, magari poco marcata o con espressioni che non corrispondono alle emozioni attese dai neurotipici

Perché gli attori neurotipici non rendono bene l’autismo su schermo? Un attore neurotipico può studiare l’autismo, osservare persone autistiche, consultare specialisti e perfino lavorare con un coach per rendere la sua interpretazione più accurata. Ma c’è una barriera che non può superare: la percezione autentica del mondo da parte di una persona autistica. **L’autismo non è solo un insieme di comportamenti visibili, ma un modo di sentire e interpretare la realtà.** Un attore neurotipico può riprodurre tic, posture rigide, evitamento dello sguardo o un tono di voce atipico, ma questi elementi rischiano di essere esagerati, scollegati o messi in scena in modo innaturale. Non perché l’attore sia poco capace, ma perché sta cercando di riprodurre qualcosa che non gli appartiene realmente. Ci sono errori sottili, ma evidenti a chi è autistico. A cominciare dalla mimica facciale: le espressioni di un attore neurotipico possono risultare fin troppo “addestrate”. Un autistico può avere una mimica atipica, magari poco marcata o con espressioni che non corrispondono alle emozioni attese dai neurotipici. Quando un attore tenta di replicarlo, spesso cade in una rigidità innaturale o in una caricatura.

Il linguaggio del corpo: molti attori interpretano l’autismo con movimenti goffi o impacciati, ma non sempre questo corrisponde alla realtà. Alcune persone autistiche si muovono in modo perfettamente coordinato, altre hanno movimenti più ripetitivi o particolari, ma questi emergono in modo spontaneo, non “su comando”. Un attore che forza un determinato modo di camminare o gesticolare rischia di risultare artificiale.

L’intonazione e il ritmo del parlato: l’idea comune è che le persone autistiche parlino in modo monotono o robotico. Alcuni lo fanno, ma molti hanno un tono di voce normalissimo, oppure oscillano tra monotonia e iperespressione a seconda del contesto. Un attore che esagera la monotonia può rendere il personaggio poco credibile, mentre chi enfatizza troppo alcune espressioni rischia di creare una caricatura.

Le reazioni emotive: un attore neurotipico può recitare “l’emozione autistica” senza capire davvero cosa sta accadendo nella mente di una persona autistica in una determinata situazione. Questo porta a interpretazioni che sembrano scollegate o forzate: per esempio, la reazione di un personaggio autistico alla frustrazione potrebbe essere resa con un crollo immediato e plateale, mentre nella realtà molte persone autistiche trattengono lo stress per ore o giorni prima di esplodere.

L’uso degli stereotipi: molti attori, anche in buona fede, si basano su rappresentazioni passate dell’autismo, contribuendo a perpetuare un’immagine limitata e distorta. Spesso i personaggi autistici sono rappresentati come geni della matematica, incapaci di comprendere le emozioni o con difficoltà estreme nella socializzazione. Questo porta il pubblico a credere che l’autismo sia solo quello, mentre è molto più vario e sfaccettato.

Il problema, dunque, non è che gli attori neurotipici siano incapaci, ma che il loro metodo di lavoro si basa sull’imitazione. Ma **l’autismo non si imita: si vive. Ecco perché l’inclusione di attori autistici è fondamentale.** Non si tratta solo di “dare opportunità”, ma di rendere giustizia a un’esperienza che non può essere replicata in modo autentico da chi non la vive. OL