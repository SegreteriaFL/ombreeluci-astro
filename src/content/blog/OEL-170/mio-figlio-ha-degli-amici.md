---
title: Mio figlio ha degli amici
date: 2025-07-25
author: Cristina Tersigni
slug: mio-figlio-ha-degli-amici
lang: it
wp_id: 15767693
original_url: "https://www.ombreeluci.it/?p=15767693"
cluster_id: 5
has_comments: false
tags:
  - papa-francesco
  - papa
  - anniversario
umap_x: 8.208793640136719
umap_y: 8.868124961853027
umap_z: 12.7072172164917
issue_number: OEL-170
id_numero: "OEL-170"
numero_rivista: "Ombre e Luci"
---
C
osa festeggeremo a Pompei per il cinquantennale del movimento di
*Fede e Luce*
in Italia? Non basta ciò che è stato già raggiunto oggi in termini di inclusione? Non sono poche le comunità che faticano ad andare avanti. E, in fin dei conti, cosa facciamo davvero? Come
[diceva](https://www.ombreeluci.it/2012/mai-piu-soli/)
Mariangela Bertolini, non gestiamo case-famiglia, laboratori o percorsi specifici per quel “dopo di noi” che tanto angoscia le famiglie...
> Fede e Luce farà poco ma – lo spiega bene anche Serena Sillitto – sta accanto

Eppure un papà di un ragazzo con autismo, di una delle comunità campane, racconta: «Fino a che i ragazzi come mio figlio sono bambini, la differenza con gli altri non si vede. Ma poi arrivano le medie, le superiori… e il contatto con i coetanei si rompe. I compagni si allontanano. E allora, come padre, diventi tutto: fratello, amico, unico riferimento.
**La presenza di Fede e Luce mi ha dato la certezza che mio figlio non è solo. Che ha degli amici**
». Sono parole che rivelano ciò che spesso sfugge tra le mille fatiche quotidiane di ogni famiglia: la vicinanza, l’amicizia, la partecipazione. Elementi che Papa Francesco ha annunciato e messo in pratica, con tenerezza e decisione, nei dodici anni in cui ha guidato la Chiesa, per i quali non possiamo che esser profondamente grati. Come quando disse, a proposito dell’inclusione nella Chiesa, «Tutti, tutti, tutti! Questo è il Signore: tutti, senza esclusione». E quando, in un’altra occasione di incontro con alcuni esponenti di
*Fede e Luce*
internazionale, li impegnava a «essere, nelle tempeste che le persone e le famiglie vivono, una piccola barca su cui tutti possano trovare posto, nella certezza che su quella stessa barca c’è il Signore Gesù».
***Fede e Luce* farà poco ma**
– lo spiega bene anche Serena Sillitto –
**sta accanto**
: una rete di relazioni reali, il sollievo di non sentirsi soli, la consapevolezza che ogni vita, anche la più fragile, merita ascolto, presenza e dignità. Questo, mi pare, può fare, almeno un po’, la differenza. E meritare una festa. OL