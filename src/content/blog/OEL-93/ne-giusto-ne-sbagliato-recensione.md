---
title: "Né giusto né sbagliato - Recensione"
date: "2006-03-30"
author: "Cristina Tersigni"
theme: "cluster-0"
cluster_id: 0
slug: "ne-giusto-ne-sbagliato-recensione"
lang: it
numero_rivista: 93
id_numero: OEL-93
issue_number: OEL-93
wp_id: 31439
has_comments: false
tema_code: "T02"
tema_label: "Famiglie, genitori, fratelli"
categoria_menu: "Famiglie"
---

Morgan Collins ha tre anni quando lo incontriamo per la prima volta: passa il tempo a leggere qualunque tipo di libro gli passi per mano, che siano testi di medicina oppure vecchi giornali conservati dal papà; a giocare con articolati programmi numerici al computer, dato che già sa fare le operazioni; a trovare sempre nuove combinazioni per le carte degli innumerevoli mazzi che i suoi genitori sono costretti a comprare ogni volta che lui ne adocchia uno in un negozio e lo fa subito suo.

È un bambino felice, amato e seguito da mamma e papà e da un caro e vecchio amico di famiglia che passa con lui quasi tutti i pomeriggi.

Morgan però non chiama nessuno per nome, neanche i familiari più vicini; non ricambia lo sguardo, non risponde alle richieste che gli vengono fatte, non esprime a parole i suoi desideri, interagisce con gli altri solo quando lui ne ha voglia. Eccezionale per la sua età nelle aree cognitive ma evidentemente in ritardo in quelle della comunicazione e della socializzazione.

In poche parole, Morgan è autistico.

Paul, suo padre, è uno scrittore già affermato; ha un modo di lavorare molto particolare: scova vecchi libri e rintraccia alcuni argomenti o personaggi interessanti; li approfondisce poi attraverso una vera e propria ricerca storica in stile giornalistico. Quando scopre l’autismo del figlio, è già da tempo interessato ad approfondire il caso dimenticato di un personaggio realmente esistito e fonte di grandi riflessioni nell’Europa del Settecento: Peter, il Ragazzo Selvaggio. Peter è solo il primo incontro con gli "abitanti di questo misterioso e affascinante continente" la cui storia viene intrecciata a quella di Morgan nei momenti di vita familiare e educativa. Incontri che arrivano fino ai giorni nostri con i collaboratori della Microsoft che scopriamo bisognosi di un’impiegata addetta ad organizzare il loro tempo libero, perché, se fosse per loro non penserebbero ad altro che a lavorare.

Avventure che si intrecciano fra loro e che ci offrono la possibilità di un nuovo punto di vista su questo continente, con nuovi ed interessanti spunti di approfondimento — anche grazie ad una ricca e ragionata bibliografia —, raccontato da un papà a volte disarmato di fronte ad alcuni comportamenti del figlio, giustamente preoccupato per il suo futuro, ma sempre molto vicino e affettuoso. E che racconta la sua storia, quella della sua famiglia, in modo sincero e toccante.

*Cristina Tersigni*, 2006