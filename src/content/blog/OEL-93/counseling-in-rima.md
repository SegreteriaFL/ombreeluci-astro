---
title: "\"Counseling\" in rima"
date: 2006-03-30
author: Antonella B.
slug: counseling-in-rima
lang: it
numero_rivista: 93
id_numero: OEL-93
issue_number: OEL-93
wp_id: 31479
original_url: "https://www.ombreeluci.it/?p=31479"
cluster_id: 14
has_comments: false
umap_x: 5.32814884185791
umap_y: 8.302021026611328
umap_z: 8.089673042297363
---

Il *counseling* rivolto ai genitori ha come scopo, questo è ormai provato, di sostenere a casa ed anche fuori, del terapista lo sforzo e l'operato

È inutile, si dice giustamente, che al bambino si faccia terapia se poi in famiglia, inesorabilmente, di più si aggrava la patologia

Così un manipolo di incauti ed entusiasti psicologi dalle ottime intenzioni si dedica a aggiustare tutti i guasti prodotti a casa in tre generazioni...

Ai genitori attoniti e perplessi si spiega con dovizia di dettagli che (affinché il pargolo faccia progressi) è indispensabile evitare certi sbagli

Servono regole, limiti, fermezza uniti alla presenza e all'attenzione non guasta un pizzico di autorevolezza insieme a tanto affetto e comprensione

Solo così, sentendosi protetto e, al tempo stesso, amato e contenuto potrà il bambino apprendere il rispetto e non provar l'angoscia del rifiuto

E perché esprima al meglio e in modo attivo le potenzialità e la fantasia serve un atteggiamento positivo che favorisca la sua autonomia...

"L'autonomia? Ma lei vuole scherzare?" trasecola la mamma sconcertata "Se è dalla nascita che fa quel che gli pare! Non crede che già l’abbia conquistata?"

"E poi limiti, regole... ma scusi lei non lo sa che i tempi sono cambiati?" Sospirano all'unisono delusi "Questo Istituto ha metodi antiquati"

Che fare se il bambino dodicenne dorme da sempre in mezzo ai genitori o se i suoi pomeriggi passa, indenne, facendo zapping su tre televisori?

"Che male c’è?" ribattono beati In fin dei conti non ci formalizziamo. Stiamo un po’ stretti ma ci siamo abituati. Ci resta male se lo allontaniamo..."

"Per la TV però ci siamo imposti! Più di sei ore non gliene concediamo (dodici di sabato) e costi quel che costi su questo punto proprio non cediamo!"

Un angioletto di soli quattro anni sfascia ogni cosa a suon di martellate "Ma a quell’età è normale fare danni anch'io ne ho fatte tante di bravate..."

dice il papà, commosso e inorgoglito "E impressionante quanto mi assomiglia!" "Dottore non dia retta a mio marito ha preso tutto dalla MIA famiglia!"

C'è poi quella fantastica bambina che a tutti i suoi parenti dà il tormento scegliendo per due ore ogni mattina fra i vari capi del suo abbigliamento...

"Che vuole, ha un gusto innato, un’eleganza! Queste son doti che vanno coltivate!" Spiega la mamma con lungimiranza "E se da grande vuol fare le sfilate?"

C'è chi a sei anni la prima colazione la fa col biberon da quando è nato Ma pure al pranzo della Comunione lo ingozzerete con l’omogeneizzato?

"Certo, altrimenti lui non mangia niente! Non c'è promessa, premio o punizione che serva con un figlio inappetente Vuole che rischi la denutrizione???"

I genitori, seri e corrucciati, dall’altro lato della scrivania scrutano lo psicologo allarmati e si sussurrano "È matto...Andiamo via!"

Lo psicologo, affranto e annichilito, a malapena riesce a balbettare "Il *counseling* non è ancora finito!" Ma non c’è più nessuno ad ascoltare...

*Articolo tratto da "Babele" n. 28 sett. dic. 2004*