---
title: Tracciare il sentiero in Albania
date: 2018-03-26
author: Daniela Guglietta
slug: tracciare-il-sentiero-in-albania
lang: it
wp_id: 7570
original_url: "https://www.ombreeluci.it/?p=7570"
cluster_id: 3
has_comments: false
tags:
  - missionarieta
  - comunita
  - albania
umap_x: 7.925591945648193
umap_y: 8.388344764709473
umap_z: 11.030878067016602
issue_number: OEL-141
id_numero: "OEL-141"
numero_rivista: "Ombre e Luci"
---
Tutto è iniziato più di un anno fa quando **Padre Theodoros** (assistente spirituale della provincia *Kimata* ), ha comunicato a **Pietro Vetro** (coordinatore provinciale *Kimata* ) di aver conosciuto alcune famiglie albanesi con figli disabili. Il "gancio" di questa conoscenza è **Bertrand** , responsabile de *Il sassolino bianco* dell' [*Arca* di Bretagna](https://www.larche.org/) che da anni frequenta Tirana e ha stretto rapporti di amicizia con genitori e ragazzi con diverse capacità (così definiscono la disabilità gli albanesi). In Albania non c'è niente per i ragazzi disabili e le loro famiglie. Alcuni genitori si vergognano dei figli e li tengono chiusi in casa. Per fortuna non tutti la pensano così e le famiglie incontrate da Padre Theodoros fin da subito si sono mostrate interessate ed incuriosite da *[Fede e Luce](http://fedeeluce.it)* . Con Pietro abbiamo così raccolto l'invito di andare a Tirana per farci conoscere. L'incontro si è concluso fissando una "casetta" per il mese successivo! A maggio del 2017 abbiamo vissuto a Tirana il primo incontro di *Fede e Luce* .

Mese dopo mese questo piccolo seme albanese ha iniziato a mettere radici, a conoscersi, a camminare insieme con speranza e gioia. Ad ottobre abbiamo organizzato una formazione, costituito un'equipe, fissato un calendario con le casette... Insomma a tracciare un sentiero nella grande famiglia di *Fede e Luce* . Abbiamo organizzato una Festa della Luce a Tirana, invitando rappresentanti delle comunità di *Kimata* (Fidenza, Roma, Grecia, Cipro) e dell'Arca (di Ciampino e di Bretagna), perché senza *Il sassolino bianco* e Bertrand tutto questo non lo potremmo raccontare e anche per far capire loro che alla fine siamo tutti un'unica famiglia.

La Festa della Luce vuole essere un momento di celebrazione del dono di *Fede e Luce* ma anche dei legami che si creano e che vanno oltre i confini, le diverse culture, religioni, perché ciò che ci unisce e ci fa "essere" e "fare" comunità, sono i ragazzi! Sono convinta che questa esperienza lascerà ad ognuno qualcosa perché l'incontro con la diversità non lascia mai indifferenti. Il semino di Tirana è composto da famiglie e amici di religioni diverse (cattolici, protestanti, musulmani) ma per loro non è un problema, anzi. I loro momenti di preghiera sono sempre molto coinvolgenti nella loro semplicità e rispetto di tutti i diversi culti. Per loro è più importante stare insieme che pensare alla diversità. Gli incontri si svolgono nella cattedrale di San Paolo a Tirana dove il vescovo, Mons. Frendo, ha messo a disposizione una sala e quando può, partecipa agli incontri anche solo per un saluto. Le famiglie musulmane hanno parlato di noi nella loro comunità e dopo la Festa della Luce, abbiamo avuto la possibilità di conoscere la comunità musulmana dei Bektashi con il Baba Mundi che ci ha aperto le porte della "sua casa" dedicandoci del tempo per conoscerci. È stato un week end molto emozionante all'insegna della diversità sotto tutti i punti di vista: culturale, religiosa, di nazionalità etc. etc. Davvero una bella esperienza!

*Daniela Guglietta* , 2018