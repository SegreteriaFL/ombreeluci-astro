---
title: Un pellegrinaggio di ringraziamento
date: 1995-06-02
author: Lucia Bertolini
slug: un-pellegrinaggio-di-ringraziamento
wp_id: 10065
original_url: "https://www.ombreeluci.it/?p=10065"
cluster_id: 10
has_comments: false
umap_x: 8.192172050476074
umap_y: 8.725271224975586
umap_z: 12.78357982635498
issue_number: OEL-51
---

È
festa di compleanno per il nostro movimento: Fede e Luce in Italia compie venti anni. Chi era presente al primo formarsi dei gruppi forse non era così sicuro che la piccola barca avrebbe continuato a navigare per tanto tempo. Infatti con l’entusiasmo che accompagna i primi passi, c erano anche timore e paura di illudersi poiché erano i primi passi di un cammino impegnativo e nuovo; era un primo aprirsi di porte di case, un uscire di gente molte volte anche timida e incerta, un ritrovarsi insieme per la strada, cominciando a interrogarsi sulla meta... «Insieme» era il nome del nostro primo giornalino ed era proprio lì, in quelle poche sillabe, il nuovo che ci muoveva. Perché, e lo vediamo sempre più chiaramente, Fede e Luce non propone a qualcuno di «dare» ad un altro, se non come primissimo impulso, come espressione di un desiderio di giustizia e di pace. Fede e Luce propone di far circolare uno spirito nuovo tra gli uomini, figli tutti di Dio, e di educarci insieme all’unica scuola che insegna in fondo, attraverso una strada di piccoli pensieri, sentimenti e gesti quotidiani, Fede e Luce punta in alto, molto in alto; ci fa balenare un sogno, una terra promessa. Insieme, non più soli, non più distanti, non più separati, Fede e Luce vuole avvicinare gli uomini fra di loro: vuole avvicinare uomini resi diversi e lontani per storie e destini personali e familiari: la vita soddisfatta di chi ha quasi tutto facile e dorato e la vita sgomenta di chi deve far fronte ai colpi che sembrano attentare alla propria umanità. Ma chi avrebbe vinto l’egoismo, l’ottusità e la volgarità che possono annidarsi sotto la patina dorata dello stato di benessere? chi avrebbe vinto la diffidenza il rancore l’invidia e la disperazione che possono irrigidire, la sofferenza troppo prolungata? chi ci avrebbe difeso dalla ricerca di soluzioni semplicistiche, facili e consolatorie destinate alla lunga ad aumentare la forza del male anziché a spuntarne i pungiglioni? Ora veramente con tutta umiltà possiamo dire che qualcuno ci ha preso per mano; che siamo stati condotti, per mano, in un lungo cammino che possiamo chiamare pellegrinaggio o Esodo, con un termine biblico che rende ragione della ricerca e dello sforzo di liberazione che lo ha segnato, un cammino che avrà il suo compimento ultimo quando saremo veramente insieme nell'amore di Dio; ma che già ora può riscaldare e rendere, sia pure di poco, più bella e felice la nostra vita quotidiana; possiamo dire che siamo stati condotti e guidati fuori dalla «nostra terra»: terra dell’abitudine e dell’inerzia e della sterilità. Siamo dunque in cammino! Possiamo dire, con tutta umiltà, e senza retorica, che la possibilità di intravedere la verità ultima della nostra vita, la bussola che ci ha orientato nella navigazione è venuta in misura dell’attenzione e dell’ascolto che abbiamo saputo dare e porgere a tutti coloro che si sono mostrati bisognosi di aiuto: chi ha preso un po’ sulle proprie spalle il compagno che non poteva camminare, per usare una metafora significativa, gli ha permesso di vedere lontano e fare da guida. Ecco perché, di questo cammino in comune, possiamo ringraziarci a vicenda. Ecco perché possiamo sentirci commossi e felici per i nostri venti anni. Ecco perché possiamo ringraziare il Signore che si è fatto, da sempre, con Gesù, uomo e nostro fratello, pellegrino anche Lui sulla terra incontro agli uomini che vogliono sentirsi fratelli e li accompagna, ed è felice e commosso con loro. -
*Lucia Bertolini*
, 1995 Questo articolo è tratto da
[Ombre e Luci n.45, 1995](http://www.ombreeluci.it/project/numero-50-fede-e-luce-1975-1995/)

#### Editoriale

Per dire grazie
di M. Bertolini

#### Speciale pellegrinaggio ad Assisi

h4>
Un pellegrinaggio di ringraziamento
di L. Bertolini
Portare fraternità e gioia
del Cardinal Martini
Dialogo con il Card. Martini
Tu ci liberi dal male
di M.De Rino
Dalla tenebra alla luce
di
Mi ama come sono
di Jean Vanier
Io ad Assisi - Commenti a caldo
di

#### Articoli

«La mamma di Davide» - Un film per aiutarsi e aiutare
di di

#### Rubriche

Comunità-alloggio La Torre
di di