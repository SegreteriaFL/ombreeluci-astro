---
title: Viaggio insieme per crescere tutti
date: 1990-09-26
author: Mariangela Bertolini
slug: viaggio-insieme-per-crescere-tutti
wp_id: 7783
original_url: "https://www.ombreeluci.it/?p=7783"
cluster_id: 10
has_comments: false
tags:
  - fede-e-luce
umap_x: 9.055177688598633
umap_y: 8.410722732543945
umap_z: 12.59648323059082
issue_number: OEL-32
---

I
l pellegrinaggio è un gesto concreto per manifestare il desiderio di avanzare insieme in un cammino di fede, di speranza di amore. Invitare a un pellegrinaggio può sembrare un gesto audace. La stessa parola ricorda una manifestazione fuori moda, che non fa più per noi. Eppure il pellegrinaggio è un avvenimento importante. Per andare in pellegrinaggio bisogna lasciare il proprio paese,la propria città, la propria casa, le piccole abitudini. Si tratta di rispondere a una chiamata che ci spinge anche ad uscire da noi stessi per incontrare l’Altro. La nostra risposta, se è vera, esige un cambiamento del cuore. Il pellegrinaggio è un cammino che ci impegna personalmente. Per questo, al momento di partire, sentiamo in noi un misto di entusiasmo e di inquietudine. A Fede e Luce scopriamo un altro aspetto del pellegrinaggio: riceviamo una luce speciale dal fatto che i nostri fratelli handicappati nell’intelligenza occupano fra noi il primo posto. In un mondo in cui la parola è spesso impotente, il pellegrinaggio è un gesto che parla. Handicappati nel fisico e nella psiche, handicappati nel ragionamento o handicappati moralmente e spiritualmente dal peccato e dall’egoismo, siamo tutti fratelli. Insieme ci mettiamo in cammino. In montagna, quando il sentiero è difficile, si segue una guida e si ha fiducia della sua esperienza. La guida fa la strada, semplicemente, senza parlare, senza commentare... E gli altri la seguono sospirando, lagnandosi, fermandosi per riprendere fiato... Così, alla testa del nostro cammino, noi metteremo i più piccoli fra noi, quelli che, secondo lo spirito di Fede e Luce, sono scelti per «farci la strada», coloro con i quali e non per i quali abbiamo deciso di partire. Quelli che spesso il mondo — con il suo giudizio — considera senza importanza, disprezza, ritiene inutili o «disgrazie», saranno le nostre guide perché il Vangelo dice che ad essi appartiene il Regno dei cieli. Con il loro silenzio, la loro immobilità, il loro modo bizzarro di esprimersi, con i loro gesti inconsulti, il loro povero ragionamento, il loro sguardo pieno di tenerezza, con il loro sorriso pieno di fiducia e la semplicità di cuore, ci apriranno il cammino del Vangelo vissuto e delle Beatitudini. -
*Mariangela Bertolini*
, 1990

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, mamma di tre figli tra cui Chicca nata con una grave disabilità. È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.