---
title: "La forza della fragilità"
date: "2015-06-13"
author: "Redazione"
theme: "cluster-2"
cluster_id: 2
slug: "la-forza-della-fragilita"
lang: it
wp_id: 3992
has_comments: false
tema_code: "T05"
tema_label: "Fede, Chiesa e spiritualità della fragilità"
categoria_menu: "Fede"
issue_number: OEL-131
id_numero: OEL-131
---
Nella parola di Dio, ascoltata durante una messa domenicale, ho ascoltato questa frase: “Quando sono debole è allora che sono forte”. Queste parole e l’omelia a seguire mi hanno rimandato ad un momento del nostro Pellegrinaggio Roma – Assisi in occasione dei 40 anni di *Fede e Luce* in Italia.
Eravamo ad Assisi, mattinata a piedi per le vie di Assisi; sono con Angelo nella Basilica di Santa Chiara ed entriamo a pregare davanti alla Croce di San Damiano. Angelo si sofferma a leggere in ginocchio tutte le preghiere poste sotto il crocifisso e io guardo questa meravigliosa icona, Gesù è rappresentato ferito e forte, Gesù trionfa sulla morte e qui lo vediamo dritto e non è morto. Da questa croce il Signore parlò a san Francesco e dalla croce gli chiese di andare a riparare la sua chiesa!
Guardavo la croce, nell’attesa che Angelo terminasse le sue letture, e pensavo che in tutte le occasioni di incontro in *Fede e Luce* e in questo Pellegrinaggio i nostri “amici speciali” ci “parlano” ricordandoci la parola di Dio ascoltata domenica. Con loro cerchiamo di apprendere che vivendo la fragilità, la debolezza, riusciamo ad essere forti. Ho vissuto giornate nelle quali l’incontro con i nostri *ragazzi* era sempre immediato, senza paura, senza sentire la difficoltà nell’accogliere l’altro, “volti raggianti che ci fanno superare tutte le avversità, difficoltà, fragilità” così cantavamo nel nostro inno e così è vivere l’incontro di genitori, *ragazzi* e amici in *Fede e Luce*!
“Coraggio sono io”, è stato il nostro motto del Pellegrinaggio a Roma ed ad Assisi. Gesù, che ci parla in modo speciale attraverso le persone con disabilità, ci ha accompagnato in questi quarant’anni di *Fede e Luce* e ci ripete di non avere paura, di avere fiducia che lui è sempre con noi.
Roberto - Comunità Raggi di Sole (Conselve)