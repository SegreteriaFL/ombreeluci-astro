---
title: "Il male dell'indifferenza"
date: 2022-04-11
author: G.
slug: il-male-dellindifferenza
lang: it
wp_id: 28347
original_url: "https://www.ombreeluci.it/?p=28347"
cluster_id: 5
has_comments: false
umap_x: 7.579112529754639
umap_y: 9.523975372314453
umap_z: 13.538183212280273
issue_number: OEL-160
---

Nella foto: festeggiamenti per i 40 anni di Fede e Luce a Lviv, Ucraina a cui hanno partecipato le comunità di Russia, Repubblica Ceca, Slovacchia, Lituania e Georgia nel 2012

*G. (nome di fantasia) è un’amica russa di Fede e Luce, fuggita all’estero. Attraverso il suo canale telegram, racconta quel che avviene nel suo Paese e il dolore immenso che tutto ciò provoca nelle vite di moltissimi. Abbiamo assemblato alcuni suoi messaggi: il risultato è una testimonianza sofferta e profonda, da cui farsi accompagnare in questa settimana santa. E per cui pregare incessantemente.*

F
orse a qualcuno interesserà se racconto come si vive, come ci si sente sia a Mosca che fuori, perché molti di noi sono partiti, è un vero esodo (non visto, perché non si corre via da sotto le bombe, ma sempre doloroso). Vi racconto la mia angoscia, sì, ma anche le loro voci.
**Perché davanti all’orrore e all’odio di un aggressore abominevole, è così facile scordare che dietro le sue spalle ci sono anche ostaggi che non hanno possibilità di fuggire,**
che non hanno altra casa, se non quella in cui vivono. Ieri ai centri commerciali di Mosca è arrivato un nuovo ordine:
**togliere dalla vendita tutti gli articoli che hanno anche se solo sulla confezione l’abbinamento del giallo e dell’azzurro.**
Vietato l’uso di questi colori anche nell’abbigliamento. Sabato c’è stato un piccolo ritiro per le comunità di Fede e Luce di Mosca. Sono venuti anche dei rappresentanti delle comunità di San Pietroburgo. Quelli che sono lontani, come me (e purtroppo siamo in tantissimi), e chi non esce di casa a causa del covid o per altre ragioni, potevano seguire via zoom. Ha parlato padre Giovanni Guaita, un grande amico di Fede e Luce; è un prete ortodosso sardo che vive a Mosca e celebra nella mia parrocchia dei Santi Cosma e Damiano.
**Ha parlato di paura e di amore, di come l’amore superi ogni paura, di quanto sia importante, nonostante tutto, l’amore tra di noi.**
Si piangeva, si rideva, si stava in silenzio insieme; e anche lontani migliaia di chilometri ci si sentiva abbracciati. Oggi è il compleanno della mia amica Lera, Valeria. Compie 19 anni. Per questo compleanno le è arrivata una brutta notizia. Chiude la scuola presso l’hospice, che lei frequentava. Lera è andata a scuola per la prima volta esattamente due anni fa. Da allora è cambiata moltissimo, è maturato, diventata adulta, con la propria vita. Ma dal 1° aprile la scuola chiude perché l’hospice deve concentrare ogni suo mezzo per comprare tutto quello che c’è ancora nei magazzini del Paese: attrezzi e pezzi di ricambio per ossigenatori, ambulanze, macchine per la tosse, stomie gastriche, carrozzine, medicinali, tubi, utensili.
**Perché non ci saranno più. Quello che adesso c’è, c’è. Altro non arriva. Chi mangia con la peg, vivrà quanto durano le riserve. Vale anche per la nostra Lera.**
Chi assume medicine vivrà quanto dureranno le riserve. Anche questo vale per lei. Perché non scappano, forse vi chiedete voi? È difficile scappare con uno che ha bisogno di tutte queste cure. La storia di Lera e di tutti i nostri ragazzi più fragili è la storia della chiusura totale imposta da questo maledetto Stato. Fin dall’inizio della pandemia non si svolgono più i processi della «privazione dell’abilità per agire», vuol dire che
**i ragazzi diventati maggiorenni non possono più restare sotto tutela dei loro genitori.**
I genitori non possono firmare per loro nessun documento, non possono presentare nessuna domanda. Niente visti, niente passaporti. Perché lo fanno? Non credo sia perché li vogliano tenere a tutti i costi nel Paese: è piuttosto
**la spia dell’indifferenza totale, della non-curanza totale per le vite, per le persone.**
Questa è la radice di tutto il male che il nostro Paese porta nel mondo, l’indifferenza alla vita umana.