---
title: Il mondo come lo vediamo noi
date: 2023-02-13
author: Matteo Cinti
slug: il-mondo-come-lo-vediamo-noi
lang: it
wp_id: 34310
original_url: "https://www.ombreeluci.it/?p=34310"
cluster_id: 9
has_comments: false
umap_x: 8.910102844238281
umap_y: 8.316164016723633
umap_z: 3.506913423538208
issue_number: OEL-160
id_numero: OEL-160
---
C
on le serie tv e i film che parlano di fragilità, la sfida più impegnativa è sempre quella di restituire un’immagine realistica del tema che si sceglie di raccontare. La tentazione di cadere nello stereotipo è enorme poiché spezzare le convinzioni degli spettatori rischia di allontanare invece di coinvolgere.
**La serie tv *As We See It* sembra prendere sul serio questa scommessa già dal titolo:**
la traduzione adottata dalla distribuzione italiana è
*Te lo racconto io*
, ma sarebbe più corretto il letterale “Come lo vediamo noi” oppure “Dal nostro punto di vista” per rendere evidente l’intento di raccontare una storia il più possibile vicina alla prospettiva di una persona dello spettro autistico. Creata da Jason Katims (già vincitore di un Emmy per la sceneggiatura di
*Friday Night Lights*
, nel 2011)
*As We See It*
**mette al centro le vite di tre persone neurodivergenti che condividono lo stesso appartamento in semi-autonomia.**
Violet, Harrison e Jack, tutti interpretati da attori realmente autistici, sono infatti supervisionati da un’assistente, Mandy, aspirante neurologa combattuta tra l’opportunità di approfondire la sua specializzazione in un’altra città e la prosecuzione del cammino di affiancamento con il gruppo. I tre hanno una caratterizzazione e una problematica ben definita: Violet è ossessionata dal desiderio di avere un ragazzo con cui fare le prime esperienze di coppia, Harrison ha il terrore di uscire di casa e camminare tra la gente, mentre Jack fa fatica a relazionarsi con gli altri per via del suo approccio troppo sincero. https://www.youtube.com/watch?v=0dUL45RmN34 La serie non è un capolavoro e non ha un taglio particolarmente memorabile dal punto di vista stilistico, se non per la scelta di girare tutto con la camera a mano, a voler dare l’idea di trovarsi in un contesto intimo, quasi documentaristico. Si fa però notare perché, così come promette il titolo,
**è un racconto attento a non scivolare in facili retoriche sul “povero disabile”, ma anzi costruisce dinamiche sociali complesse, scomode e quasi contraddittorie, per questo molto reali**
: una buona ricetta per allontanarci da quel fastidioso pietismo. Prima che con disabilità, Jack, Violet e Harrison sono persone con caratteri unici, piacevoli o insopportabili a prescindere dalla loro condizione. Il rapporto tra Violet e suo fratello Van, ad esempio, presenta conflitti tutt’altro che ovvi: lui è spesso costretto ad accantonare la vita privata, rinunciando persino ad avere una relazione, per dare priorità alla sorella. Pur con tutte le migliori intenzioni, dettate dall’amore e dalle preoccupazioni, Van non potrà risultare altro che possessivo e asfissiante per Violet, che invece cerca disperatamente la sua indipendenza. Anche l’evoluzione dell’amicizia tra Harrison e il vicino di casa offre vari spunti per riflettere sui pregiudizi e la mancanza di sensibilità, talvolta inconsapevole, verso chi è più fragile.
> È un racconto attento a non scivolare in facili retoriche ma anzi costruisce dinamiche sociali complesse, scomode e quasi contraddittorie, per questo molto reali.

Così come già in
*Atypical*
, anche in
*As We See It*
gli aspetti drammatici sono stemperati da stacchi divertenti, sparsi con dosato tempismo. Rispetto alla serie Netflix, però, le atmosfere da storia adolescenziale sono abbandonate in favore di un tono più adulto. Entrambe le storie concorrono
**all’obiettivo di una sempre migliore rappresentazione delle minoranze sociali,**
ed è bello constatare risultati così soddisfacenti. Meno bello è invece scoprire che, per quanto ben costruite, queste storie fatichino ad incontrare il favore del pubblico generalista: gli scarsi risultati di visione hanno infatti spinto la produzione a interrompere la serie dopo la prima stagione. Gli otto episodi di
*As We See It*
sono
[tutti disponibili in streaming](https://www.primevideo.com/detail/amzn1.dv.gti.544df622-ffc6-4a53-820e-696ac33c5005/ref=atv_nb_lcl_it_IT?ie=UTF8&autoplay=0)
su Amazon Prime Video.

*Editoriale* [**Declinazioni di speranza**](https://www.ombreeluci.it/2022/declinazioni-di-speranza/) di *Cristina Tersigni*

*Focus: Per pedalare tutti* [**Otto giorni per vent’anni**](https://www.ombreeluci.it/2023/otto-giorni-per-ventanni/) di *Cristina Tersigni* [**Tandem in Trentino**](https://www.ombreeluci.it/2023/tandem-in-trentino/) di *Andrea Posa* [**Invertire gli addendi**](https://www.ombreeluci.it/2023/invertire-addendi-tandem/) di *Cristina Tersigni* [**Bari scintillante**](https://www.ombreeluci.it/2023/bari-scintillante/) di *Cristina Tersigni* [**«Ce l’abbiamo fatta!»**](https://www.ombreeluci.it/2023/ciclisti-non-vedenti-vaticano/) di *Giampaolo Mattei*

*Intervista * [**Alberta e la Rivoluzione**](https://www.ombreeluci.it/2023/alberta-e-la-rivoluzione/) di *Giulia Galeotti*

*Testimonianza * [**Alla ricerca dell’altro da me**](https://www.ombreeluci.it/2023/testimonianza-giulia-cirillo/) di *Giulia Cirillo*

Dall'archivio **Avete mai provato...** di *Mariangela Bertolini*

*Associazioni * [**Il piacere del contatto**](https://www.ombreeluci.it/2023/museo-tattile-omero-ancona/) di *Enrica Riera*

*Spettacoli* ** [Il mondo come lo vediamo noi](https://www.ombreeluci.it/2023/recensione-as-we-see-it/)** di *Matteo Cinti*

*Fede e Luce * **Campi di giochi**

**Dialogo aperto**

*Libri * [**A sua immagine?**](https://www.ombreeluci.it/2023/a-sua-immagine-recensione/) a cura di *Alberto Fontana e Giovanni Merlo* [**La più bella nuotata della mia vita**](https://www.ombreeluci.it/2023/recensione-la-piu-bella-nuotata-becker/) di *Anne Becker* **Abbassa il cielo e scendi** di *Giorgio Boatti* **Il grande cavallo blu** di *Irène Cohen-Janca e Maurizio A.C. Quarello*

*Diari* **Fiera di me stessa** di *Benedetta Mattei* **E.T. alla Bicoca** di *Giovanni Grossi*