---
title: Rimpadronirsi del proprio corpo
date: 2022-08-09
author: Claudio Cinus
slug: rimpadronirsi-del-proprio-corpo
lang: it
wp_id: 29195
original_url: "https://www.ombreeluci.it/?p=29195"
cluster_id: 9
has_comments: false
umap_x: 9.192422866821289
umap_y: 8.078646659851074
umap_z: 2.7886860370635986
issue_number: OEL-160
id_numero: "OEL-160"
numero_rivista: "Ombre e Luci"
---
Incompetizione nella sezione *Pardi di Domani: Concorso Corti d’Autore* del Locarno Film Festival, *Big Bang* di Carlos Segundo inizia senza farci vedere interamente il protagonista Chico (Giovanni Venturini): ha una forma di nanismo ma il problema dell’inquadratura non è la sua bassa statura, quanto il fatto che si sia infilato dentro un forno, permettendoci di vedere solo le gambe che ne escono fuori. Chico di mestiere ripara forni, proprio perché è capace di entravi dentro agevolmente.

Si mette in viaggio per partecipare a un funerale, chiede un passaggio, nel sedile non c’è posto perciò accetta di accomodarsi nel bagagliaio di un’automobile. Un incidente stradale che coinvolge l'auto in cui si trovava, lo costringe a farsi visitare da un medico, rendendolo una notizia pittoresca da telegiornale. **Entrando negli spazi stretti per necessità o perché spinto dagli eventi, sembra che Chico tenti di superare il suo trauma iniziale:** la madre è morta mettendolo alla luce. È come se sentisse di avere ucciso da dentro la donna che gli ha dato la vita: per reazione, ripara oggetti dall’interno, ma non gli basta per sentirsi bene.

In fondo, la breve storia di Chico racconta di un grande passo non ancora realizzato: **uscire da quel ventre e iniziare a vivere davvero.** Gli manca un po’ di consapevolezza, come se il peccato originale di cui si incolpa gli rendesse accettabile un trattamento irrispettoso o degradante. Un incontro fortuito in ospedale potrebbe contribuire a dargli un nuovo punto di vista. Chico forse riuscirà a uscire dal ventre materno: con un pizzico di leggerezza, può finalmente lasciarsi andare al ballo, al movimento con cui si rimpadronisce del suo corpo rattrappito da troppi forni riparati.