---
title: Mi sento in crisi
date: 1976-02-20
author: Valeria Levi della Vida
slug: mi-sento-in-crisi
wp_id: 42445
original_url: "https://www.ombreeluci.it/?p=42445"
cluster_id: 5
has_comments: false
tags:
  - testimonianze-di-amici
  - testimonianza
umap_x: 6.711839199066162
umap_y: 8.633455276489258
umap_z: 12.135151863098145
issue_number: INS-11
---

Se
non fosse passata di moda la frase "Mi sento in crisi", direi che qualche volta sono in crisi durante le nostre riunioni di Fede e Luce. Ci vediamo, persone di tutte le età, dai 6 mesi agli 80 anni, ed è sempre bello: si sorride, si canta, si scambiano quattro parole, e ci si capisce sempre gli uni con gli altri. Quello che mi mette qualche volta in crisi è la presenza di C., come di R., di E., di L...; la sua presenza mi mette in difficoltà, perché è una presenza che non chiede esplicitamente qualche cosa ma è sempre lì, che ti ricorda che c'è sempre un altro di fronte a te; perché mi chiede qualche cosa, e tante volte non riesco a capire ciò che vuole, e sbatterei la testa al muro per capirlo; ma soprattutto perché la maggior parte delle volte non dice nulla e non riesco a trovare un canale di comunicazione con lui, anche se mi rendo conto che con gli occhi, con i gesti, con qualche suono cerca di parlare. Ecco, è questa mancanza di comunicazione che è terribile, ma allo stesso tempo affascinante, perché ci deve essere un mezzo per capirsi, anche facendo a meno di tante parole, di lettere scritte, o di gesti convenzionali e fatti solo per abitudine. E piano piano si stabilisce una comunicazione a livello di piccole cose, di una mano stretta forte in segno di amicizia, di una maggiore attenzione ai suoi desideri, di un linguaggio fatto di musica, o espresso attraverso un pallone lanciato sempre nello stesso punto. Sembrerà a qualcuno un perdere tempo, una cosa inutile ma non è così: la comunicazione si stabilisce realmente anche se per due ore non abbiamo parlato (non è possibile); non so se lui abbia ricevuto qualche cosa da me, io ce l'ho messa tutta per dargli un sorriso, per giocare a pallone, ecc; ho certamente ricevuto tanta semplicità, io che mi credo tanto spesso una persona tanto importante; ho forse imparato ad essere un po' più attenta verso chi mi sta accanto. più tesa ad ascoltare anche qualche altra voce oltre la mia; ho capito forse per questa sera soltanto, che stasera tornando a casa non dovrei sentirmi in diritto di trattare male mio fratello, o rifiutarmi di aiutare la mamma. Ciò nonostante tornando a casa, sono piena di dubbi: sarà servito a niente questo pomeriggio? mi riconoscerà la prossima volta? Ti ringrazio, Signore...; mi ha riconosciuto anche questa volta; eimi è corso incontro, senza dire nulla, ma con un grande sorriso; chissà se era diretto a me... -
*Valeria Levi della Vida*
, 1976