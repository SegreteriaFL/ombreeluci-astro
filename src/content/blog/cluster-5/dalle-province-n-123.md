---
title: Dalle Province n. 123
date: 2013-09-13
author: Redazione
slug: dalle-province-n-123
wp_id: 37871
original_url: "https://www.ombreeluci.it/?p=37871"
cluster_id: 5
has_comments: false
umap_x: 7.8233489990234375
umap_y: 9.757411003112793
umap_z: 14.592479705810547
issue_number: OEL-124
---

### [Un fiume di pace - Nord](https://www.fedeeluce.it/comunita-fl/fiumedipace/)

Un sogno. Di quelli, speriamo, che si possono realizzare. Questo è per noi del Fiume di pace il progetto di vivere nei primi mesi del 2014 un pellegrinaggio in Galilea, con una trasferta anche a Gerusalemme, per poter dare concretezza al desiderio della comunità di Eilaboun di eleggere il suo primo coordinatore. Sogniamo, ci speriamo, mentre i rumori di guerra si fanno sempre più forti. Non sappiamo se e quando ce la faremo, ma l’impegno è grande, grazie alla grande disponibilità di suor Camelia, che da Israele mantiene stretti contatti con noi e con le suore che potrebbero ospitarci a Nazareth. Intanto, le comunità del Nord Italia hanno ripreso il loro cammino dopo i campi estivi. Piemonte e Valle d’Aosta vivranno la festa di inizio anno il 13 ottobre, ad Aosta. Lombardia 1 e 2 si ritroveranno il 20 ottobre a Milano, al Centro Vismara, per “continuare l’avventura” seguendo il Carnet. In Veneto, i Raggi di sole hanno vissuto un bellissimo campo in montagna, la settimana di Ferragosto. Feltre cammina con gioia e ad Abano si cerca di guardare avanti con fiducia.
**[Angela Grassi](https://www.ombreeluci.it/author/angela-grassi/)**

### [Kimata - Centro](https://www.fedeeluce.it/comunita-fl/kimata/)

Vorrei raccontarvi dell’Assemblea provinciale per l’elezione del ccordinatore provinciale che si è tenuta a Bassano Romano dal 28 al 30 giugno. Si sono riuniti i delegati delle comunità, responsabili e altri membri della stessa, molti provenienti dalla Grecia e da Cipro, tutti carichi di entusiasmo. C’è anche la barba di Padre Michalis a giganteggiare su tutti noi ricordandoci dell’affetto che passa tra i nostri tre paesi, così diversi ma ormai così uniti. C’è da eleggere il Coordinatore Provinciale, ma soprattutto c’è la voglia di incontrarsi e stare insieme.Tra i tanti e tanti momenti condivisi insieme sul tema “Dio si serve dei venti contrari per condurci in porto”, mi soffermo sui due momenti di riflessione. Nel primo San Francesco, davanti al Crocifisso di San Damiano, si serve dei piccoli mattoni che ciascuna comunità di Kimata gli porge per “prendersi cura della Chiesa”, come ciascuno, in comunità ed a suo modo, si prende cura dell’altro; il secondo, organizzato dalle Comunità di lingua greca, sulla “pesca miracolosa”, intenso e partecipato, anche nella sua ambientazione notturna sul sagrato della Chiesa del Monastero che ci ha accolto. Il discernimento del sabato, bello, profondo e commovente ha riconfermato il sottoscritto Capitano, che si augura, con l’affetto ed il coraggio ed il sostegno che proviene da tutta Kimata, di fare ancora molta strada, come sempre, da piccoli operai chiamati nella vigna del Signore.
**[Stefano Di Franco](https://www.ombreeluci.it/author/stefano-di-franco/)**

### [Mare e Vulcani - Sud](https://www.fedeeluce.it/comunita-fl/marievulcani/)

La comunità Il Germoglio radicata nella parrocchia del Sacro Cuore Eucaristico di Cardito (NA) ha festeggiato il suo decimo anniversario con una della messa celebrata dal Parroco don Marco Miele insieme al Vicario Generale don Franco Picone. Il momento è stato importante e lo condividiamo con le parole del suo giovane coordinatore Gaetano: “Grazie don Marco per averci dato l’opportunità di vivere questa festa che rappresenta per noi un momento di grazia. La tua e’ una presenza discreta ma preziosa. Sei un giovane Padre che si prodiga per il bene dei propri figli. Ci attende un pezzo di cammino da condividere ed io sono entusiasta all’idea di poter crescere insieme e insieme essere portavoce dei più piccoli e dei più deboli. Grazie Reverendo Padre per aver risposto alla nostra chiamata, la sua presenza rappresenta per il Germoglio un grande stimolo, e la conferma che ancora una volta i disabili sono nel cuore e al centro della Chiesa. In questi 10 anni il nostro e’ stato un cammino difficile ma sempre gioioso, ed e’ questo il miracolo di Fede e Luce. Spero che il Signore anche oggi per la nostra Diocesi abbia piantato un un seme di speranza che germogliando possa sconfiggere la solitudine, l’emarginazione, la tristezza e alleggerire una croce che non può essere portata da soli.” (il resto su www.ombreeluci.it!)
**Carlo**