---
title: Quel dono ricevuto da ricambiare
date: 2024-08-16
author: Antonio Piscitelli
slug: quel-dono-ricevuto-da-ricambiare
wp_id: 44940
original_url: "https://www.ombreeluci.it/?p=44940"
cluster_id: 5
has_comments: false
umap_x: 7.365164279937744
umap_y: 9.006092071533203
umap_z: 12.055729866027832
issue_number: OEL-168
---

Ricordo che un giorno dicevo a Bruno le parole di una canzone di Ligabue «L’amore conta, l’amore conta, conosci un altro modo per fregar la morte?». Lui sorridendomi rispose «ripetile, ripetile lentamente». **Con amore e per amore Bruno ha vissuto le comunità di Fede e Luce.** Un amore reso tangibile anche dalle parole di Andrea Cervo, una persona con disabilità della sua comunità: «Bruno caro, non ti vedo con gli occhi ma ti sento sempre nel mio cuore come sento mio padre. Ricordo tante cose belle vissute con te! Resti il “mio professore” e il “mio maestro” di vita. Non ti potrò mai dimenticare perché quello che mi hai insegnato e donato sta tutto dentro di me come in una cassaforte, come un tesoro da custodire».

«Papà arrivò a Fede e Luce nell’inverno 1987-1988», ricorda la figlia Marina. «Da poco era morta sua madre, stravolgendo la vita sua e quella dei suoi due fratelli, di tutta la nostra famiglia. Venne a sapere che al Seminario di Villa San Luigi, periodicamente, si incontravano famiglie con persone disabili (era la comunità *Roveto Ardente* ) con il buon padre Enrico Cattaneo. **Cominciò così una nuova vita. Fede e Luce è stata un’ancora di salvezza in un momento difficilissimo e doloroso.** E come ha fatto sempre per ogni cosa in cui credeva ed a cui teneva, papà si è dedicato a Fede e Luce appieno (salvo il periodo di declino della vita dei due fratelli) perché, diceva, aveva avuto un Vero Dono e che doveva ricambiare».

**Prima di molti di noi, Bruno era capace di capire quali esigenze nascevano in comunità** : il bisogno di aprirsi al mondo esterno, il confronto, i giovani, la loro formazione, gli incontri con le scuole, la necessità di essere visibili fuori e dentro la Chiesa. Tutto questo lo ha detto talvolta con forza, altre volte con infinita dolcezza; ha dato consigli ma li ha anche accolti, ascoltando tutti.

«Papà – continua Marina – non aveva un carattere semplice e non era sempre facile avere a che fare con lui, a volte era proprio impossibile! Diceva sempre che fare le cose tanto per farle, non serviva a niente. Questo, unito al suo lato artistico, esuberante e perfezionista, alla sua preparazione di docente e formatore, alla sua radicata e solida fede, gli ha permesso di fare a Fede e Luce, con Fede e Luce e per Fede e Luce tante cose belle».

Spesso l’ho visto tornare sui suoi passi, ragionando e scegliendo quello che era meglio per la comunità. L’ho visto commuoversi, pregare, sentirsi inadeguato e fragile dinanzi alle sfide che le comunità gli presentavano ma l’ho visto anche ridere, ballare, fare festa.

«Le esperienze della vita – scrive ancora la figlia – lo avevano reso **capace di un’attenzione speciale nei confronti degli altri: con gesti anche piccoli, come il messaggio quotidiano di un frammento dalla Parola del giorno, faceva capire che c’era e ti aveva pensato».**

Il suo è stato un amore appassionato. Gli sono grato per aver mostrato a tutti noi che sulla barca ci sali così come sei e navighi al di là delle tue paure e dei tuoi limiti, amando chi ti sta vicino. E, scrive Marina, «non ha mai obbligato noi figlie a frequentare la comunità ma ce l’ha sempre proposto come una cosa naturale perché aveva capito il vero carisma di Fede e Luce: un modo di vivere, di vivere cristianamente, dedicandosi agli altri nella consapevolezza ed accettazione delle debolezze ed imperfezioni non solo dei ragazzi, ma anche dei genitori, degli amici e di noi stessi».

C’è una lettera di Bruno a me molto cara il cui filo conduttore è sempre l’amore: l’amore per gli amici fuori e dentro Fede e Luce, per la sua bellissima famiglia. Mi raccontava di sentirsi grato a Dio per la vita vissuta: «Non so se ci sarà tempo per passeggiare insieme, per confrontarsi. **Forse, se arriveremo in cielo, lì avremo uno spazio e un tempo per godere della nostra amicizia. Abbi cura di te e della tua parte più bella** ». Grazie Bruno, per esserti preso cura di me.