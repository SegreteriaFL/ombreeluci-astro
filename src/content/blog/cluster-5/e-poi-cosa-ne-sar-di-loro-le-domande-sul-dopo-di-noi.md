---
title: "E poi? Cosa ne sarà di loro? Le domande sul \"dopo di noi\""
date: 2002-09-01
author: Redazione
slug: e-poi-cosa-ne-sar-di-loro-le-domande-sul-dopo-di-noi
wp_id: 25443
original_url: "https://www.ombreeluci.it/?p=25443"
cluster_id: 5
has_comments: false
umap_x: 6.92164421081543
umap_y: 8.94881820678711
umap_z: 12.19426155090332
---

Sono uno degli amici di una delle tante comunità di [Fede e Luce](https://www.fedeeluce.it/) presenti in Italia. Ho conosciuto F&L quasi quattro anni fa. In questo periodo **mi sono state regalate più emozioni di quante io ricordi di averne vissute in passato** : mi ritrovo spesso a pensare e a ricordare, ed i molti dei ricordi più belli sono quasi tutti per i campi con i ragazzi, per le gite o anche solo per alcuni canti di Fede e Luce.

È un po’ di tempo però che la mia gioia e la mia serenità sono offuscate. **Mi arrovello su un problema che mi incupisce e al quale non so dare risposta: che cosa accade ai ragazzi quando vengono a mancare entrambi i genitori?**

In questi anni **le mamma della mia comunità** , con le quali alcune volte mi sono scontrato (mah, saranno le incomprensioni generazionali), **sono diventate per me un esempio da seguire, e la loro forza d’animo e la serenità con la quale affrontano la loro quotidianità sono state uno degli insegnamenti più preziosi che ho ricevuto nella mia giovane vita** . È il loro affetto che io ricevo, ma soprattutto la loro stima e la fiducia che ripongono in me che io sento forte ad ogni incontro. Ma come rispondere al loro affidarsi a me, al loro affidarsi anche a noi amici di Fede e Luce, e come poter rinunciare nel tempo ai loro figli, che sono gli amici a cui piu voglio bene, solo perché nessuno li può più accompagnare? Purtroppo so che non è solo una questione di accompagnamento, sennò io con la mia Panda risolverei qualcosa. Sicuramente Fede e Luce non può come organizzazione seguire i ragazzi per tutta la loro vita, ma si trova allora limitata ad essere un’esperienza di passaggio, un «finché mamma e papà stanno bene», e non invece un «per sempre»! Il fatto è però che Fede e Luce costruisce rapporti di amicizia e di affetto che diffcilmente capiscono la instabilità e che si nutrono invece di «per sempre». E allora che fare dopo le mamme?

**Io sono un amico piccolo piccolo e non ho risposte ma solo interrogativi** , non ho agganci con le istituzioni ma solo le risorse del mio amore per i ragazzi, e proprio non riesco a vedere al di là. Per favore almeno uno spunto o un indizio sul dove cercare datemelo voi con l’impegno che avete sempre dimostrato.

Ve ne sarò grato.

*Un amico di Fede e Luce* , 2002