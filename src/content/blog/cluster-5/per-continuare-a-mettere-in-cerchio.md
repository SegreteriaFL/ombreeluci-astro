---
title: Per continuare a mettere in cerchio
date: 2024-12-19
author: Angela Gattulli
slug: per-continuare-a-mettere-in-cerchio
wp_id: 46073
original_url: "https://www.ombreeluci.it/?p=46073"
cluster_id: 5
has_comments: false
umap_x: 7.4097208976745605
umap_y: 9.289713859558105
umap_z: 12.896234512329102
issue_number: OEL-168
---

Loscorso giugno Pietro Vetro è stato eletto presidente dell’associazione Fede e Luce onlus. Avendo io ricoperto il ruolo nei due mandati precedenti, Ombre e Luci mi ha chiesto di intervistarlo. Ne è nata una riflessione sul suo cammino, e su quello di Fede e Luce; sul futuro, sull’apertura al mondo, sulla responsabilità, sulla Chiesa.

**Quali sono gli obiettivi per il quadriennio?** Sicuramente la raccolta dei dati anagrafici degli associati, una delle difficoltà per tutti i precedenti CdA, e l’iscrizione al Runts, un lavoro in corso… con altre difficoltà. Poi vorrei riuscire ad avere i soldi per portare avanti tutte le iniziative: quella della raccolta fondi attraverso bandi è un’attività che abbiamo fatto partire nel mandato precedente, e che è un po’ il nostro punto debole. Aumentare i rapporti con la Chiesa, con l’Arca, con le istituzioni della società civile.

**Condividiamo il desiderio di portare Fede e Luce all’esterno per confrontarci con altre realtà e creare nuove sinergie.** Mi piacerebbe riuscire a inserirci nel tessuto parrocchiale delle varie realtà un po’ in tutta Italia, per far conoscere Fede e Luce e far nascere nuove comunità. La missionarietà è nell’anima del movimento, l’associazione può solo aiutare.

**Per le comunità alcune questioni appaiono molto tecniche, più burocratiche e meno spontanee. Non è però così: essere associazione è fondamentale per supportare il movimento e per vivere Fede e Luce. Hai in mente iniziative di comunicazione a riguardo?** Lo scorso anno ho fatto l’esperienza del comitato di nomina per l’elezione del coordinatore provinciale, siamo andati a visitare una comunità per volta: oltre ad aumentare mezzi di comunicazione tradizionali (come sito, social…), c’è bisogno del contatto personale, come ci insegna Fede e Luce e un po’ anche la nostra fede, per chi ce l’ha. L’idea sarebbe quella di visitare le comunità ma siamo all’inizio… vedremo tra un paio d’anni.

**Mi sembra una cosa ottima!** Sempre se il movimento è d’accordo. Determinate decisioni vanno prese dal movimento e non dall’associazione, che aiuta. Per esempio il discorso del pellegrinaggio: l’associazione assiste l’organizzazione, ma il come si fa, quali i tempi e i modi sono cose che devono partire sostanzialmente dalle équipe tematica e logistica.

**Mi anticipi… Il 2025 sarà ricco di eventi come il giubileo e il pellegrinaggio a Pompei. Sei un po’ spaventato?** Come sempre. Sono impegni grossi e anche costosi. Per questo batto molto perché, sia l’associazione che il movimento, cerchino fondi in tutti i modi e a tutti i livelli.

**Quale messaggio vorresti far arrivare ai partecipanti?** Ci sono tutti gli elementi per un pellegrinaggio bellissimo. Chiaramente, ne abbiamo discusso più volte, esso ha anche una componente di sacrificio, bisogna saperlo. Ma è anche occasione di incontrare tanta gente, di vivere giornate molto intense, tutti quanti insieme. A volte la paura di qualcosa si trasforma nella paura che uno abbia paura… bisogna anche avere il coraggio un po’ di osare. Ho molta fiducia! Il giubileo, invece, è partecipare a una festa più grande, non soltanto nostra ma di tanti altri: è una bellissima occasione per far conoscere Fede e Luce. Vengo da tanti anni di parrocchia ma anche di altri movimenti, ma continuo a ritenere che Fede e Luce sia una cosa assolutamente unica. Riuscire a presentarla, come per esempio con il mimo (forse la cosa più immediata) ma anche negli incontri personali che si possono fare con altre realtà durante un giubileo. È un’occasione da non perdere che farà bene a noi e farà bene agli altri.

**Ripensando al tuo cammino a Fede e Luce, mi sono ricordata di Assisi 2005: eri in comunità da soli 5 anni e avevi accettato di essere coinvolto in quell’avventura come co-coordinatore della parte logistica. Che cosa ti ha dato Fede e Luce in questo tempo di responsabilità a livello personale? Cosa vorresti dire a chi entra in comunità, e che spesso è spaventato dall’assumere una responsabilità?** Con Fede e Luce si cresce sempre: con la presidenza sto imparando cose concrete, mentre la responsabilità nel movimento mi ha insegnato a rapportarmi con persone diverse da me. La mia vita si è anche improntata in scelte che ho potuto fare perché sono stato a Fede e Luce, come quella dell’adozione: trovarmi da un giorno all’altro a interagire con due persone che parlano una lingua diversa, mangiano cose diverse, hanno abitudini diverse. Fede e Luce insegna a gestire queste situazioni. Anni fa citai una frase di Mariangela Mazzarotto Bertolini rivolta agli assistenti spirituali che va bene per ciascuno di noi: «Fede e Luce ti aiuta a non essere mediocre». Fede e Luce ti permette di fare una vita sempre diversa, un’occasione che va valorizzata. Sono molto contento che le mie figlie, in questo momento, vengano a Fede e Luce, anche se con esperienze di fede molto diverse. Ai giovani consiglio di cogliere quest’opportunità perché dà un modo di vivere diverso da quello a cui siamo ormai abituati: metterti in cerchio, saper interagire con persone diverse da te, dire che siamo tutti uguali ma non per questo che dobbiamo essere uniformi, fatti con lo stampino. Se siamo diversi, è tutto molto più divertente, è una ricchezza molto più grande: Fede e Luce questo lo insegna.

**So che ti stanno molto a cuore gli assistenti spirituali di comunità…** Sappiamo di tante persone che sono state mandate via dalla messa perché i figli facevano rumore. Se andiamo a una qualsiasi messa, ancora oggi, non vediamo tante persone con disabilità. L’assistente spirituale è chi le riconcilia con la Chiesa e con la fede. Non è la cosa più semplice del mondo. Una volta un assistente spirituale mi disse di sentirsi un dilettante allo sbaraglio. In una struttura come la parrocchia, arriva, comincia a dire messa, fa catechismo, tiene i rapporti tra i gruppi e, attraverso queste cose molto concrete, stabilisce dei rapporti. A Fede e Luce deve solo stabilire rapporti e quindi fa un po’ più fatica, ma se è presente, fa la differenza. È molto importante anche per la Chiesa, perché testimonia che esiste un modo di stare con le persone fragili che è diverso da quello solito.

**È cambiato il contesto in cui ci muoviamo, la società, la normativa, la Chiesa, e anche la nostra storia è stata in parte riscritta. Quali sono le sfide che, secondo te, Fede e Luce affronterà nei prossimi anni?** Innanzitutto riuscire a coinvolgere maggiormente i giovani. Poi, la capacità di interagire con altre realtà, che siano giovanili oppure no. Quando entrai, Fede e Luce sembrava un po’ chiusa in se stessa, mentre negli ultimi anni si è più aperta al mondo, grazie anche al lavoro dell’associazione. Deve continuare sempre più a farlo in modo che sfrutti tutto ciò che ha da dare – ed effettivamente riesca a darlo – alla società, alla Chiesa e alle Chiese.