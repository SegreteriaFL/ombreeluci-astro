---
title: Dalle Province n.140
date: 2017-12-21
author: Redazione
slug: dalle-province-n140
wp_id: 40048
original_url: "https://www.ombreeluci.it/?p=40048"
cluster_id: 5
has_comments: false
umap_x: 7.861052989959717
umap_y: 9.786565780639648
umap_z: 14.64713191986084
issue_number: OEL-140
---

### [Un fiume di Pace – Nord](https://www.fedeeluce.it/comunita-fl/fiumedipace/)

Uno sguardo su ciò che è accaduto in Provincia dopo Alicante, il raduno in Spagna dei Giovani. Si perché a seguito di questo incontro vi è un movimento in Provincia. L’Assemblea Nazionale di Eupilio ha visto le ragazze che hanno vissuto esperienza in Spagna Sara, Martina, Arianna e Daniela raccontare la bellezza e vivacità di questo incontro e ciò che è cambiato nelle loro vite. Questa testimonianza è stata ascoltata anche dalle comunità della Lombardia venute a fare Festa. Dopo le giornate di inizio anno ad ottobre a Milano e a Torino in cui ci siamo affidati al Vieni ad abitare in noi, in novembre è venuto a Milano Don Massimiliano, prete di Brunico. Giornate di formazione molto intense per i giovani trentini, arricchite dalla presenza di Suor Camelia della Galilea e dalla presenza in Sacra Familia di Don Marco Bove. I 30 anni della Comunità di Rho hanno visto protagonisti ancora Daniela, di Alicante, che ha coinvolto i figli degli amici nell’animazione della Festa. Piccoli semi ma…
**Liliana Ghiringhelli**

### [Kimata – Centro](https://www.fedeeluce.it/comunita-fl/kimata/)

Una delle novità principali per Kimata, per questo 2017, è sicuramente la nascita di alcuni semi di comunità in Albania. L’anno scorso c’erano stati i primi contatti tra il nostro assistente provinciale, il greco Padre Theodoros Kodidis, ed alcune famiglie di Tirana e poi anche tramite l’Arche della Bretagna, che aveva dei contatti sempre a Tirana. Dal primo incontro avvenuto a Tirana ad aprile, con Pietro Vetro e la nostra vice-coordinatrice per la Missionarietà Daniela Guglietta, ad oggi ci sono stati altri incontri ed appuntamenti ai quali ho partecipato personalmente, con grande gioia e spirito di condivisione. L’ultimo è stato la loro Casetta di Natale del 16 dicembre. Incontro dopo incontro si sono creati legami all’interno della comunità ed anche con le altre comunità di Kimata, con partecipazioni a campi estivi e week-end di formazione. L’Albania è il naturale trait-d’union, all’interno di Kimata, tra le comunità italiane e quelle di Grecia e Cipro: la propensione di Kimata alla multiculturalità ed all’ecumenismo trova qui il suo naturale compimento. Infatti in Albania all’interno delle comunità nascenti, convivono pacificamente persone cattoliche, mussulmane e protestanti. Questa diversità, che apparentemente è una fragilità, è invece una grande ricchezza per le comunità albanesi ed un modello di convivenza e di fare Fede e Luce valido per tutti.
**Fabio Bronzini**

### [Mare e Vulcani – Sud](https://www.fedeeluce.it/comunita-fl/marievulcani/)

La vita della provincia in questo periodo è stata scandita dal rinnovo delle equipe e dei responsabili in varie comunità. Noi a Fede e Luce, grazie al cielo, non abbiamo mai avuto il problema delle “quote rosa”! Anzi sappiamo bene come le mamme e le amiche siano spesso il motore di tutto. E così anche a Messina, nella comunità Edelweiss, e a Monopoli, nella comunità Perfetta Letizia, le nuove responsabili sono delle donne, due coppie: amiche nel primo caso (Emilia e Sandra), madre e figlia nell’altro (Marilena e Francesca). L’idea di condividere la responsabilità non è certo nuova a Fede e Luce. In passato è stata utilizzata, però, quasi esclusivamente per i coniugi, negli ultimi anni anche con modalità diverse. A me questa idea piace. Da un punto di vista più pratico e più “umano” serve a diminuire, dimezzandoli appunto, i timori e gli impegni che il mandato di responsabile comporta. Ma c’è anche il ricordo della missio evangelica: “li inviò a due a due” (Lc 10,1): un invito eterno e costante al confronto delle opinioni e a capire chi dei due è più adatto a fronteggiare una determinata situazione; ma anche l’opportunità di costruire amicizie speciali che un’esperienza come la guida di una comunità può rinsaldare per sempre.
**Vito Giannulo**