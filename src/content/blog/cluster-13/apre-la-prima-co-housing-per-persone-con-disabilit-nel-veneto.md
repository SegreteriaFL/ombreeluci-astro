---
title: Apre la prima co-housing per persone con disabilità nel Veneto
date: 2019-09-24
author: Redazione
slug: apre-la-prima-co-housing-per-persone-con-disabilit-nel-veneto
wp_id: 13097
original_url: "https://www.ombreeluci.it/?p=13097"
cluster_id: 13
has_comments: false
umap_x: 8.276278495788574
umap_y: 7.366275310516357
umap_z: 8.000808715820312
issue_number: OEL-148
---

D
ecidere cosa mangiare, spostarsi da soli, organizzarsi la giornata, un sogno d’indipendenza che per le persone con disabilità si infrange sulle difficoltà quotidiane. Per questo, sabato 21 settembre, l’associazione
**Terra Libera Tutti**
ha inaugurato a Zero Branco il primo progetto veneto di
*social housing*
, per l’autonomia delle persone con disabilità, attraverso il lavoro della terra. Le prime coinquiline ad aderire al progetto, nato in collaborazione con i servizi sociali del Comune, sono due signore di 50 anni: Anna, che lavora in una scuola dell’infanzia, e Debora, assunta in un caseificio; in arrivo poi c’è Maria, 30 anni, diplomata al Liceo delle Scienze Umane a Scorzè. Due di loro hanno una disabilità grave, che per la legge richiede «un intervento assistenziale permanente, continuativo e globale» ed è esclusa dai progetti di autonomia tradizionali, destinati a disabilità più lievi. Per ora le tre donne sono sempre seguite da un educatore, ma l’obiettivo è limitarlo a un’ora sola al giorno, per aiutare nell’igiene e nella preparare la cena. «Le persone con disabilità subiscono a lungo la relazione di cura, da parte dei genitori e degli assistenti, e non sono abituati ad autodeterminarsi, a fare delle scelte - spiega
**Andrea Gambardella**
, 30 anni, uno dei fondatori di
**Terra Libera Tutti**
– ma quando tu dai loro il potere di prendersi cura di un altro essere vivente, le vedi cambiare, con risposte ottime». Ed è qui che entra in gioco la terra. Un primo esperimento di autonomia era partito nella sede di Roncade dell’associazione, che è una fattoria. Lì ci abitano in quattro, tra uomini e ragazzi, con disabilità: alternano attività in casa con il lavoro nei campi e nella stalla. «Il lavoro della terra permette alle persone con disabilità di lavorare davvero con l’utilità della sussistenza, e di sviluppare il senso di responsabilità», aggiunge Gambardella. Per questo nel giardino della casa di Zero Branco sorge un orto e verrà impiantata un’aia per le galline. Assieme a sementi e becchime le coinquiline semineranno la propria indipendenza, realizzando il sogno di avere una casa tutta per sé. Indipendenti, come vorrebbe chiunque. Fonte:
[Corriere del Veneto](https://corrieredelveneto.corriere.it)

### Bastano 2€ al mese per sostenere Ombre e Luci. Dona subito.