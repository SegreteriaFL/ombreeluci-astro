---
title: "Natura, Sport e Cultura ad Eboli: parte la Colonia per persone con disabilità"
date: 2019-09-05
author: Redazione
slug: natura-sport-e-cultura-ad-eboli-parte-la-colonia-per-persone-con-disabilit
wp_id: 12747
original_url: "https://www.ombreeluci.it/?p=12747"
cluster_id: 13
has_comments: false
tags:
  - associazioni
  - sport
umap_x: 8.40151596069336
umap_y: 6.870900630950928
umap_z: 8.122695922851562
issue_number: OEL-148
---

Partite le attività della **Colonia 2019 per persone con disabilità** del **Piano Sociale di Zona S3** , Eboli Comune capofila, in co-progettazione con l’ **Associazione Pro Handicap Anche noi** . Il tema di quest’anno è “ **Sport – Natura – Cultura** ” e si articolerà in 21 giorni di attività. Le attività della colonia marina, 9 giorni complessivi, si svolgeranno presso il lido “Mare per tutti” di Eboli e presso l’Hotel Sabbiadoro, in modalità residenziale.

La prima parte delle attività della colonia montana ha previsto **dal 2 al 6 settembre** , delle escursioni presso Madonna di Avigliana e Casone della Cerreta, Oasi del WWF di Persano ed Ermice di Eboli.

« *Programma ampio* – spiega il sindaco di Eboli, **Massimo Cariello** , presidente del coordinamento istituzionale del Piano di Zona S3 –, *con visite, socializzazione, condivisione, convivialità e sport inclusivo. Non solo una colonia, ma un progetto di socializzazione completo ed inclusione concreta* ».

Previsto un **mini torneo di Baskin** , in collaborazione con **Progetto My Life – Centro per la Vita Indipendente** ed **Eboli Basket** , le cui finali saranno disputate sabato 28 settembre a Quadrivio di Campagna in occasione della **Festa finale della Colonia** , nella cornice dei festeggiamenti di San Michele.

« *La colonia 2019 è la dimostrazione di come una programmazione seria sia capace di dare risposte a situazioni di fragilità, attraverso la collaborazione tra istituzioni, famiglie e terzo settore* – spiega l’assessore comunale alle Politiche sociali, **Carmine Busillo** –. *Non solo mare e montagna, ma un vero e proprio ventaglio di interventi e di offerta sociale e culturale* ».

Dal 16 al 20 settembre si svolgerà la seconda parte delle attività della colonia montana dedicate alla cultura, con visite a **Museo e Parco Archeologico di Paestum** , **Oasi del Fiume Alento** , **Museo Archeologico di Eboli** , **Antiche Fornaci** e **Museo della Memoria** . Previsti percorsi di fruizione dei contenuti culturali adattati alle diverse necessità, in collaborazione con **Cilento4all** e una giornata con l’ **Associazione “Le Cirque”** per recuperare antichi giochi adattandoli agli odierni principi dell’Universal Design.

« *Il sostegno alle politiche sociali* – ha commentato il presidente della commissione comunale, **Vincenzo Marchesano** – *passa attraverso questo tipo di programmazione, che nell’azione del Piano di Zona trova la sua concretizzazione. L’Amministrazione ha posto le politiche sociali al centro della sua azione e il progetto colonia ne è una dimostrazione».* Il programma è spiegato dalla presidente dell’Associazione Pro Handicap, **Elena Ricciardi** : *«Abbiamo unificato le attività della colonia con un unico filo conduttore, coinvolgendo realtà che si occupano di cultura, sport, animazione, tempo libero e territorio, puntando ad attività concrete e finalizzate alla crescita personale e sociale dei partecipanti e della comunità* ».

Fonte: [Onda News](https://www.ondanews.it/parte-ad-eboli-il-progetto-di-colonia-marina-e-montana-rivolto-a-persone-con-disabilita/)

### Bastano 2€ al mese per sostenere Ombre e Luci. Dona subito.