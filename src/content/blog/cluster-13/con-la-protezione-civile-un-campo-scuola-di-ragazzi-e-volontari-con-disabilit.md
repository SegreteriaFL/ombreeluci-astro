---
title: Con la Protezione Civile un campo scuola di ragazzi e volontari con disabilità
date: 2019-07-29
author: Redazione
slug: con-la-protezione-civile-un-campo-scuola-di-ragazzi-e-volontari-con-disabilit
wp_id: 12692
original_url: "https://www.ombreeluci.it/?p=12692"
cluster_id: 13
has_comments: false
umap_x: 8.369023323059082
umap_y: 6.8317365646362305
umap_z: 8.213648796081543
issue_number: OEL-148
---

Anche quest’anno l’ **associazione VAL PESCARA - Protezione Civile** , affiliata PROCIV ARCI, aderendo al progetto **“Anch’io sono la protezione civile** ”, ha organizzato il **5° campo scuola dal 21 al 27 luglio** , nell’oasi verde dell’Istituto Don Orione in Via Aterno a Pescara.

**Ventisette ragazze e ragazzi dai 10 ai 16 anni** , di cui **cinque con disabilità cognitiva** , hanno avuto la possibilità di accrescere insieme le loro conoscenze a tutela dell’ambiente, del territorio e della collettività. L'inclusione dei ragazzi con specifiche necessità è stata resa possibile grazie ad un percorso di attenzione al tema della disabilità, che l'associazione Val Pescara promuove ormai da diversi anni, e al coinvolgimento diretto dei volontari dell'Associazione Psicologi per i Popoli Abruzzo.

Dormendo in tenda, facendo gioco di squadra, sempre seguiti dai volontari di protezione civile, hanno vissuto un'esperienza indimenticabile e formativa. Al campo hanno partecipato anche **due volontari con disabilità uditiva e visiva** , testimonianza diretta di come ogni cittadino possa diventare operatore attivo di protezione civile.

L’organizzazione ha previsto numerose attività, giochi e lezioni sia all'interno del campo sia presso le componenti del sistema di protezione civile: i partecipanti hanno incontrato il gruppo volo dei Carabinieri, i Vigili del Fuoco, la Guardia Costiera di Pescara, la Polizia di Stato, il Gruppo Cinofili dell'Associazione di Protezione Civile L'Aquila 2009. I ragazzi hanno partecipato anche ad **un corso per apprendere competenze di base della LIS** .

Un operatore del gruppo di lavoro Abili a proteggere ed un funzionario del Dipartimento della Protezione Civile hanno visitato il campo scuola il 24 luglio: grande la partecipazione alle attività da parte di tutti i ragazzi e piena inclusione.

https://youtu.be/qYDhVqwxKiU

"Fra le tante attività che svolgiamo, curiamo in particolar modo l'inclusione e la disabilità. Abbiamo un volontario sordo e insieme a lui abbiamo un minicorso LIS. I ragazzi sono interessati e attenti a questo tipo di attività. Oltre al volontario sordo quest'anno abbiamo anche un nuovo volontario non vedente anche lui molto attivo" le parole del capo campo Antonio Romano e della volontaria Fabrizia nell'intervista doppia del Dipartimento della Protezione civile.

Anche i ragazzi partecipanti raccontano con entusiasmo l'esperienza appena conclusa.

https://www.facebook.com/campiscuolaprotezionecivile/videos/895396384129530/

Fonte: [Abili a proteggere](https://www.abiliaproteggere.net/2019/07/27/campo-scuola-val-pescara-disabilita/)

### Bastano 2€ al mese per sostenere Ombre e Luci. Dona subito.