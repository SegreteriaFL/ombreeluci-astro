---
title: Nutrire sogni
date: 2025-11-01
author: Cristina Tersigni
slug: nutrire-sogni
lang: it
wp_id: 15768513
original_url: "https://www.ombreeluci.it/?p=15768513"
cluster_id: 3
has_comments: false
tags:
  - papa-francesco
umap_x: 8.773816108703613
umap_y: 9.322587013244629
umap_z: 11.239175796508789
issue_number: OEL-171
id_numero: OEL-171
---
«Il mondo è stanco, è invecchiato; **il mondo è diviso e sembra vantaggioso dividerlo e dividerci ancora di più. State attenti!** ». Un monito, divenuto profetico, lanciato nel 2019 ai giovani da papa Francesco in occasione di un incontro interreligioso ed ecumenico in Bulgaria e Macedonia del Nord. L’anno successivo Bergoglio firmava l’enciclica Fratelli Tutti, «umile apporto alla riflessione affinché, di fronte a diversi modi attuali di eliminare o ignorare gli altri, siamo in grado di **reagire con un nuovo sogno di fraternità e di amicizia sociale che non si limiti alle parole** ». Sono passati cinque anni da allora, avevamo toccato con mano le nostre fragilità sollecitati dalla pandemia; eppure, quell’istinto di eliminare o ignorare gli altri sembra oggi prendere il sopravvento sulla verità dell’incontro e sulla comunione indispensabile alla vita. Diceva ancora Francesco, rivolgendosi a quei giovani, «nessuno può affrontare la vita in modo isolato, non si può vivere la fede, i sogni senza comunità, solo nel proprio cuore o a casa, chiusi e isolati tra quattro mura, c’è bisogno di una comunità che ci sostenga, che ci aiuti e nella quale ci aiutiamo a vicenda a guardare avanti». E continuava: «Dobbiamo **avere il coraggio di essere diversi** , di **mostrare altri sogni che questo mondo non offre** , di **testimoniare la bellezza della generosità** , del servizio, della purezza, della fortezza, del perdono, della fedeltà alla propria vocazione, della preghiera, della lotta per la giustizia e il bene comune, dell’amore per i poveri, dell’amicizia sociale». Godiamo dei frutti di questo sogno con le voci che animano le pagine di questo numero di Ombre e Luci, ideale seguito del nostro [Sorelle tutte](https://www.ombreeluci.it/project/numero-168-sorelle-tutte/) (2024), convinti che sia indispensabile continuare a nutrire quel **sogno evocato dalle parole di Francesco** : «Sogniamo come un’unica umanità, come viandanti fatti della stessa carne umana, **come figli di questa stessa terra che ospita tutti noi** , ciascuno con la ricchezza della sua fede o delle sue convinzioni, **ciascuno con la propria voce, tutti fratelli!** ».