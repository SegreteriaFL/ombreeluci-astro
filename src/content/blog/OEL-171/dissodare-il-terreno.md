---
title: Dissodare il terreno
date: 2025-11-05
author: Gianni Carparelli
slug: dissodare-il-terreno
lang: it
wp_id: 15768643
original_url: "https://www.ombreeluci.it/?p=15768643"
cluster_id: 5
has_comments: false
tags:
  - sacerdote
  - arche
  - nouwen
umap_x: 7.487492561340332
umap_y: 9.1214017868042
umap_z: 12.68096923828125
issue_number: OEL-171
id_numero: "OEL-171"
numero_rivista: "Ombre e Luci"
---
Ho conosciuto *Fede e Luce* a Viterbo, Castel d’Asso, durante una loro [vacanza estiva](https://www.ombreeluci.it/2025/che-bello-vedere-tanti-giovani/) nel 2024, presso La Bicoca (azienda [*Volta la terra*](https://www.ombreeluci.it/2021/far-vivere-il-luogo-e-le-persone-di-cui-si-e-custodi/) ). È stato un caso. Poi parlando e ascoltando la loro storia fu come se mi sentissi in una casa e famiglia conosciuta. Perché **ho avuto una bellissima esperienza all’Arche Daybreak di Richmond Hill** (Toronto, Canada). Mi recavo da loro periodicamente per incontri e celebrare momenti di preghiera insieme. Avevo incontrato Jean Vanier presso l’università di Saint Michael e Henri Nouwen, ammirando il loro servizio. Nouwen aveva avuto una esperienza umana con Adam Arnett, deceduto nel febbraio 1996 e Nouwen pensava di scrivere qualcosa a riguardo. Ma lo stesso Nouwen morì poi nel settembre 1996 (ricordo la celebrazione del suo funerale) e Sue Mosteller, responsabile del Centro di cultura Henri Nouwen portò a termine il lavoro del tutore di Adam. *Adam, amato da Dio* ( [Queriniana](https://www.queriniana.it/libro/adam-amato-da-dio-1150) , ultima edizione 2019) è il titolo italiano dell’originale Adam, *God’s beloved* . Scrive Henri: «Occupandomi di Adam non soltanto sono giunto a conoscere di più su Dio, ma Adam mi ha anche aiutato a scoprire e a riscoprire, con la sua vita, lo spirito di Gesù vivente nella mia stessa povertà di spirito».

Nouwen era ed è un grande scrittore di spiritualità, forgiatosi nella sofferenza personale e dalla attenzione piena di amore-Agape a chi aveva bisogno di tutto. **In un mondo così acido e pieno di ombre, scoprire oasi di luce è un regalo di speranza che non morirà tra le spine, ma fiorirà in terreno buono.**

> Uscire dagli schemi nella liturgia per entrare nel vissuto e nella pelle di chi sente il bisogno di incontrare l'abbraccio di Dio

Ho vissuto ore splendide insieme agli ospiti *Fede e Luce* nelle nostre campagne. **La celebrazione in chiesa, che ho adattato ai presenti come ero abituato a Richmond Hill** mi ha permesso di uscire dagli schemi, pur belli ma spesso incomprensibili, delle norme ed entrare nel vissuto e nella pelle di chi sente il bisogno di incontrare l’abbraccio di Dio senza perdersi tra parole da iniziati o riti non compresi.

Spezzare il pane per chi non ha denti non è mancanza di rispetto per il pane, ma amore per coloro che vogliono cibarsi della sapienza e bontà del Signore. Quello che le famiglie e i volontari di *Fede e Luce* riescono a donare a questi nostri fratelli e sorelle in difficoltà è la mano del Signore che si china sulle ferite e le accarezza dolcemente come faceva il samaritano. Quella carezza è preghiera, è liturgia, è dono gradito a Dio. Mentre noi aiutiamo loro, loro arricchiscono noi di saggezza, pazienza, attenzione, ascolto. La loro «povertà» arricchisce noi e la nostra vita.

Mi piacerebbe aprire a Viterbo una comunità *Fede e Luce* per educare tanti a guardare il disagio come opportunità per crescere spiritualmente e nel servizio. Madre Teresa di Calcutta ci diceva: «Se sono idee che piacciono a Dio, prima o poi cresceranno.» Intanto prepariamo il terreno: parliamone, ascoltiamo, incontriamo e conosciamo. È come dissodare il terreno per ospitare i semi. OL

**Leggi anche** : [Una terza via?](https://www.ombreeluci.it/2025/una-terza-via/) di don Mauro Santoro