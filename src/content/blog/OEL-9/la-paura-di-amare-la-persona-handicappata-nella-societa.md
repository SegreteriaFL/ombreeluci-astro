---
title: "La paura di amare - La persona handicappata nella società"
date: "1985-03-28"
author: "Redazione"
theme: "cluster-0"
cluster_id: 0
slug: "la-paura-di-amare-la-persona-handicappata-nella-societa"
lang: it
wp_id: 3046
has_comments: false
tema_code: "T07"
tema_label: "Dignità, valore della persona e sguardo sulla fragilità"
categoria_menu: "Disabilità"
issue_number: OEL-9
id_numero: "OEL-9"
numero_rivista: "Ombre e Luci"
---
Questi libretti sono i primi due di una collana di sussidi per la riflessione di gruppo e per stimolare l’impegno personale. Sono ben curati, eleganti e costano poco.

"**La paura di amare**" è un’analisi fatta in modo inconsueto del rapporto d’amore, non necessariamente con handicappati o emarginati. Dentro ogni persona c’è un «bambino» degno di essere amato, ma davanti a questo bambino c’è un muro fatto di incomprensioni, delusioni, impressioni negative precedenti. Per poter amare veramente bisogna abbattere questo muro ma, e qui sta l’inconsuetudine, «occorre anche rispettare lo spazio di cui le persone hanno bisogno intorno a loro», cioè colui che ama deve farlo con molta umiltà, senza imporre il proprio amore e, cosa più importante, una volta che l'amore si è instaurato, deve essere capace di restare fedele.

In "**La persona handicappata nella società**" l’autore delinea con chiarezza e semplicità la sostanza dei rapporti sociali nella nostra società, basati su valori, quali la bellezza, il successo, il denaro, l’efficienza, e di conseguenza chiarisce anche la figura dell’**emarginato: lo definisce **colui che, per i motivi più svariati, non risponde a questi canoni (della società), quindi non è amato e ha un’immagine frantumata di se stesso. In questa condizione, prima o poi ci troviamo tutti. La soluzione, ci ricorda Vanier, è la scala dei valori evangelici cioè la semplicità, l’amore per quello che si è e non per quello che si ha, la povertà.

Entrambi i libretti, chiari e semplici, ma di quella semplicità che viene da una grande esperienza umana possono dare a chi legge un senso di utopia, di «cosa bella» che si dice ma che poi a farla... Ciò vale per chi non conosce Jean Vanier, il fondatore di [*Fede e Luce*](http://www.ombreeluci.it/fede-e-luce/). Quest’uomo scrive quel che ha raggiunto, visto e vissuto in prima persona nelle comunità dell’[*Arca*](https://www.larche.org/); dove le persone handicappate e gli assistenti cercano di vivere insieme secondo lo spirito delle Beatitudini.
M.B.