---
title: Acondroplasia - Scheda informativa
date: 2007-06-03
author: Salvatore Anastasi
slug: acondroplasia-scheda-informativa
lang: it
numero_rivista: 98
id_numero: OEL-98
issue_number: OEL-98
wp_id: 32618
original_url: "https://www.ombreeluci.it/?p=32618"
cluster_id: 1
has_comments: false
tags:
  - acondroplasia
umap_x: 5.443003177642822
umap_y: 9.815892219543457
umap_z: 7.179659843444824
---

Il termine acondroplasia deriva dall’unione di tre parole di origine greca ( *a* = senza, *condros* = cartilagine, *plais* = formazione) ed indica un **mancato sviluppo armonico della cartilagine di accrescimento delle ossa lunghe degli arti** , cioè di quella parte dell’osso che nel bambino non è ancora saldata e che permette l'allungamento progressivo dell'osso stesso.

**L'acondroplasia interessa circa un neonato su 20.000** e nel 90% dei casi si manifesta come carattere sporadico in seguito ad una mutazione nello spermatozoo o nell’ovulo di genitori non affetti: il soggetto acondroplasico nasce in questo caso da una coppia sana senza precedenti nelle famiglie di origine e la possibilità di un secondo figlio affetto è trascurabile. Nel restante 10% dei casi la patologia è ereditaria con un meccanismo di tipo autosomico dominante, cioè uno dei due genitori affetto da acondroplasia trasmette il gene responsabile della malattia ai propri figli con una probabilità del 50% per ogni gravidanza. Nel caso poi che entrambi i genitori siano affetti da questa patologia, c'è il 50% di possibilità che il bambino erediti da uno solo dei genitori il gene responsabile e quindi ne sia affetto (forma eterozigote); il 25% che lo erediti da entrambi i genitori e sia quindi affetto da una forma più complessa (omozigote); il 25% che non erediti il gene dai genitori e sia sano.

Riassumendo, se entrambi i genitori sono affetti, le probabilità di avere un figlio malato sono del 75%.

**Leggi anche: [Salvatore, medico pediatra, acondroplasico](https://www.ombreeluci.it/2007/salvatore-medico-pediatra-acondroplasico/)**

**Il gene alterato nei pazienti acondroplasici è localizzato sul braccio corto del cromosoma 4** . Pertanto è possibile la diagnosi prenatale precoce per le coppie a rischio (quelle cioè con almeno uno dei due partner affetto) attraverso l’analisi del DNA, che costituisce il primo passo verso la comprensione della funzione precisa del gene e quindi per la messa a punto di una terapia specifica (non si ipotizzano comunque tempi brevi).

**L'Acondroplasia si manifesta con bassa statura di tipo disarmonico** , con un rapporto tronco-arti-alterato nelle proporzioni (tronco di lunghezza normale e arti più corti, con un accorciamento di questi ultimi che interessa le parti più vicine al tronco).

Alla nascita il bambino affetto da acondroplasia ha un'altezza più o meno regolare e un peso sovrapponibile a quello di un bambino normale. La statura poi continua a mantenersi simile a quella degli altri bambini, fino al primo anno di vita, mentre successivamente comincia ad essere visibile il ritardo di crescita.

**La statura media che si può raggiungere è di circa 130 cm** . La circonferenza cranica, superiore alla norma al momento della nascita, cresce più rapidamente durante il corso del primo anno di vita per poi stabilizzarsi.

**Per quanto riguarda le complicazioni** , le più comuni sono di tipo ortopedico, come la cifosi dorsale, la lordosi lombare e un incurvamento degli arti inferiori. Più rari sono i problemi di tipo neurologico, come l’idrocefalo e la compressione del midollo a livello cervicale e lombare. Va detto infine che l’acondroplasia non comporta ritardo mentale.

**Attualmente l’unica possibilità concreta per migliorare la qualità della vita dei pazienti è quella di aumentarne la statura tramite allungamento chirurgico degli arti** , intervento che si tende ad iniziare tra gli 3 e i 14 anni. L'intervento interessa sia femori che tibie e la media di allungamento per segmento osseo è di circa 10 cm; ciò può consentire di raggiungere un'altezza anche di oltre 150 cm e di svolgere autonomamente attività prima precluse, come utilizzare un ascensore, prendere un mezzo pubblico ecc. È previsto anche l’allungamento chirurgico degli arti superiori.

Tutte queste tecniche in uso necessitano di lunghi periodi di relativa immobilità, un grosso carico fisico e psichico per il paziente e un impegno notevole per l’intera famiglia.

*Salvatore Anastasi* , 2007

Dirigente Medico Pediatra U.O. Thalassemia, Azienda Ospedaliera Garibaldi, CT Assessore alla PP.II. e Vice Sindaco del comune di San Giovanni La Punta

#### Editoriale

[Mamme coraggio e oltre](https://www.ombreeluci.it/2007/mamme-coraggio-e-oltre/) di M. Bertolini

#### Articoli

[Salvatore, medico pediatra, acondroplasico](https://www.ombreeluci.it/2007/salvatore-medico-pediatra-acondroplasico/) di S. Anastasi [Scheda informativa: Acondroplasia](https://www.ombreeluci.it/2007/acondroplasia-scheda-informativa/) [La fattoria delle meraviglie](https://www.ombreeluci.it/2007/la-fattoria-delle-meraviglie/) di L. Nardini [La mia pazienza ha dei limiti](https://www.ombreeluci.it/2007/la-mia-pazienza-ha-dei-limiti/) di J. M. Peticlerc [Santa Pazienza](https://www.ombreeluci.it/2007/santa-pazienza/) di T. Cabras [Perché il dolore? Pensieri](https://www.ombreeluci.it/2007/perche-il-dolore-qualche-riflessione/) di F. R. Poleggi [L’abbraccio di Lorella](https://www.ombreeluci.it/2007/perche-il-dolore-qualche-riflessione/) di I. Perri [Dialogo aperto](https://www.ombreeluci.it/2007/dialogo-aperto-n-98/)

#### Libri

[1500 grammi di cenere](https://www.ombreeluci.it/2007/1500-grammi-di-cenere-cremazione-e-fede-cristiana-recensione/) , M. Aramini [Occhi d’oro](https://www.ombreeluci.it/2007/occhi-doro-nato-per-vivere-recensione/) , M.G. Marchesin [Nell'intimo delle madri](https://www.ombreeluci.it/2007/nellintimo-delle-madri-luci-e-ombre-della-maternita-recensione/) , S. Marinopoulos [La luce e la letizia](https://www.ombreeluci.it/2007/la-luce-e-la-letizia-recensione/) , C. Anedda [Il figlio terminale](https://www.ombreeluci.it/2007/il-figlio-terminale-recensione/) , G. Noia [Ho 12 anni faccio la cubista](https://www.ombreeluci.it/2007/ho-12-anni-faccio-la-cubista-mi-chiamano-principessa-storie-di-bulli-lolite-e-altri-bimbi/) , M. L. Pijola [Lettera alla tua famiglia](https://www.ombreeluci.it/2007/lettera-alla-tua-famiglia-recensione/) , V.Andreoli