---
title: Tra paura e desiderio di sapere
date: 2013-06-10
author: Redazione
slug: tra-paura-e-desiderio-di-sapere
wp_id: 37689
original_url: "https://www.ombreeluci.it/?p=37689"
cluster_id: 14
has_comments: false
umap_x: 5.7738542556762695
umap_y: 8.539554595947266
umap_z: 7.3517327308654785
issue_number: OEL-124
---

**Nostro figlio Simone aveva tre anni quando ci hanno fatto notare il suo comportamento diverso.** Sollecitati a fare delle ricerche, ci siamo fermati, sostenuti dal medico di famiglia che ci aveva sempre consigliato di lasciarlo crescere in pace. Ed è ciò che abbiamo fatto!

**All’inizio della scuola, le difficoltà divennero più evidenti:** per questo ci siamo messi a cercare in tutte le direzioni: genetica, gastroenterologia, per un problema di incontinenza. Psicologi e pedopsichiatri hanno fatto delle valutazioni per l’ortofonia e la psicomotricità. Simone è disarmonico, ci hanno detto, cosa che può significare tutto e niente.

**Questo percorso ha permesso di eliminare una dopo l’altra le cause fisiologiche.** Certo, ero sollevata che il suo problema non fosse genetico, ma di fronte a questo avvicendarsi di diagnosi, sono precipitata in un sentimento di rivolta, di colpevolezza: che cosa avevo fatto a mio figlio perché fosse così?

**Quando Simone ha compiuto 7 anni, abbiamo consultato uno specialista di disturbi pervasivi dello sviluppo.** Quando questi ci ha detto che nostro figlio non soffriva di turbe del comportamento, ho provato sollievo e una grande depressione insieme. Ancora una volta, non sapevamo contro chi batterci. I medici continuavano a ripeterci che era una buona notizia, noi avevamo continuato a combattere lo sconosciuto, a sentirci prepotenti, prigionieri di qualcosa che non conoscevamo. Cercavamo di mettere in atto un mucchio di cose per aiutarlo e niente andava bene.

### Inclassificabile

**Oggi oscillo fra il desiderio e il rifiuto di cercare una diagnosi per paura che Simone sia stigmatizzato.** Similmente, non voglio che nostro figlio abbia un’etichetta e nello stesso tempo mi dico che sarebbe rassicurante, anche se doloroso. Ad ogni modo, Simone è sempre stato inclassificabile. E, in un certo senso, è sul limite, cresce in certi aspetti, non in altri. Per esempio sa leggere e scrivere ma è in una classe di integrazione scolastica e tutto ciò che è astratto non ha consistenza per lui. Abbiamo scoperto un metodo con il gioco che ci sembra potrebbe aiutarlo.

**Per finire, ho l’impressione di sapere in quale direzione andare!** Ma, come mio marito, mi rifiuto di usare il termine handicap perché sarebbe una forma di rassegnazione. Simone stesso non vorrebbe che usassimo questo vocabolo Quanto a ritornare da un medico… non ce la faccio neanche a portarlo dal dentista.

*Virginia Lespingal* , 2013