---
title: Perché non mi capisci?
date: 1996-12-15
author: Redazione
slug: perch-non-mi-capisci
wp_id: 11111
original_url: "https://www.ombreeluci.it/?p=11111"
cluster_id: 14
has_comments: false
tags:
  - fratelli-e-sorelle
umap_x: 5.400687217712402
umap_y: 10.108793258666992
umap_z: 9.203912734985352
---

La porta di casa si chiude rumorosamente dietro di me; sento un gonfiore sulle labbra, mi fa male; ma il dolore più forte è quello che è appena successo.

Mi fanno sentir male quegli occhi che mi guardano spaventati al di là della porta accanto: quella dei miei vicini di casa! Sento le lacrime salirmi agli occhi; con la faccia di fuoco mi avvicino alla porta accanto per chiedere aiuto, sto per suonare, ma no! No! Loro non possono capire, io sono abituata a queste cose, a queste scenate, loro no! Non hanno mai visto un bambino trasformato in un «animale» che non riconosce più le persone che lo amano; non hanno mai visto il sangue grondare dalle braccia della propria madre senza poter far niente e vederla soffrire, piangere e pregare, senza poter fermare quel bambino che le si getta addosso senza darle tregua; non hanno mai provato la sensazione di odiare quell'essere che in un attimo ha potuto distruggere la propria casa, che è capace di picchiare la mamma, la persona più cara, l'unica persona che è in grado di rimanere giorni e notti sola con lui: mio fratello! Sì, il mio fratellino; ma lui non è come gli altri...è diverso! Diverso da tutti i bambini, lui i bambini li picchia, lui non mangia con noi e poi butta i piatti, le posate, i bicchieri, l'acqua, tutto per terra. Lui vuole tutte le cose che porto a casa: i giornali, i libri, le fotografie; non posso neanche dire che bella questa o quella cosa, senza che lui la voglia subito, se la prende con prepotenza e per non farmela prendere la porta nella sua camera, a letto.

È stato lui a cacciarmi di casa, non mi vuole vedere, mi ha dato un pugno e mi ha mandato via, chissà perché l’ha fatto...io non gli ho fatto niente. Ora sono qui sul pianerottolo delle scale, cosa devo fare ? Dove vado? Sono le 20.30 e non posso andare in giro a passeggiare, non posso suonare ai miei vicini, chissà quante domande, e quante commiserazioni mi farebbero. E le loro facce meravigliate e spaventate e le loro frasi insinuanti... Non devo assolutamente piangere, mi sentirei una stupida; allora mi siedo lassù, sull'ultima fila di scale, vicino alla soffitta, lì c'è più luce e posso studiare meglio, anche se c è più freddo, non importa! Questo è diventato il mio angolo intimo, mi è più familiare della mia camera. Anche da qui sento le urla di mio fratello, i suoi pugni sulle porte e sul muro: improvvisamente un tonfo, sicuramente sarà la tavola: l'avrà buttata per terra. Poi il silenzio, è finito... è tutto finito, si è calmato, la crisi è finita! Sento la mamma mettere in ordine tutte le cose che lui ha buttato per terra, i vetri rotti, le tende e i libri strappati, e il quadro della Madonna che fine avrà fatto?

Mi sembra di sentire la «voce calma» del mio fratellino, quella voce strana, ma a me tanto cara, quei suoi occhi impauriti che cercano aiuto e sembrano chiederti: «Perché non mi capisci? Perché non mi aiuti?» Quel suo viso dolce, delicato che sembra dirti: «Scusami per quello che è successo, ma non ero io...» quel suo strano modo di volere bene. Adesso lui sarà andato a letto, non lo sento più. Non posso andare a casa, ho paura di svegliarlo, andrò a comprare il latte, il libro lo lascio davanti alla porta: mia madre lo prenderà!

*Mariangela* , 14 anni - 1996

---

### Un giorno forse...

Per voi è facile, giovani amici, venire a Fede e Luce. E una vostra scelta. Per voi è facile, educatori che accogliete mio fratello Jerome: avete deciso che questo è il vostro lavoro. E anche per voi, genitori: è vostro figlio. Lo amate perché è lui, gli date persino la vostra preferenza. E normale. Ma per noi, fratelli e sorelle: non è un nostro amico, non è il nostro lavoro, non è nostro figlio. Cercate allora di capirci quando non vogliamo venire a Fede e Luce. Siate pazienti quando veniamo saltuariamente. Un giorno forse, come è successo ad altri amici, mi farò conquistare. Un giorno forse, anche mio fratello diventerà mio amico.

- *Gilles* , 1996