---
title: Da piccola ero Down
date: 2018-03-26
author: Daniele Cabras
slug: da-piccola-ero-down
wp_id: 8057
original_url: "https://www.ombreeluci.it/?p=8057"
cluster_id: 14
has_comments: false
tags:
  - sindrome-di-down
umap_x: 6.309515476226807
umap_y: 10.786685943603516
umap_z: 5.847971439361572
issue_number: OEL-144
---

Ho scritto queste pagine “ *prima di tutto per me stessa, per mettere ordine nelle mie poche idee ma confuse* …”. “ *Poi per Valentina, la mia figlia maggiore, perché possa conoscere la storia della nascita della sorella…* ”. “ *Per Giulia, perché un domani possa ripercorrere la sua storia…* ”. *Per Francesco, mio marito…* ”, " *Per condividere questa mia esperienza con chi si trovasse in situazioni simili…* ”.

A questo elenco, dopo aver letto il libro, vorrei aggiungere per tutti noi, per regalarci una storia vera e bella che insegna ad affrontare la vita con coraggio, a riconoscere e superare le difficoltà, a mettersi in discussione, ad imparare ad avere fiducia negli altri e, nello stesso, tempo, ad assumere l‘iniziativa e a prendersi le proprie responsabilità.

**È la storia semplice di una bambina con sindrome di Down scritta dalla mamma, Isabella Piersanti** , che riflette un’esperienza comune a tante famiglie, raccontata però con una immediatezza, una semplicità, una franchezza e una profondità che non lasciano indifferenti. Un racconto senza censure per quanto riguarda i sentimenti dell’autrice, le vicende della vita familiare, i giudizi e i comportamenti degli altri.

> “Noi siamo felici, Giulia è felice e ci rende felici”

Nel complesso, il libro trasmette fiducia, serenità, speranza. “Noi siamo felici, Giulia è felice e ci rende felici”. Al tempo stesso l’autrice mette in luce - accanto alle scoperte, alle soddisfazioni, alle gioie, alle relazioni positive - le asperità, le sofferenza, le incomprensioni, la fatica di cui è costellata la strada verso la felicità. **Non vengono innanzitutto affatto nascoste o minimizzate le difficoltà iniziali** , generate in buona misura dai comportamenti altrui, parole e gesti espressione, in non pochi casi, di un perverso intreccio di luoghi comuni, pregiudizi e assoluta mancanza di sensibilità. Le infermiere che subito dopo il parto entrano a turno nella stanza e chiedono “Signora alla sua età, perché non ha fatto l’amniocentesi? Non si sarebbe trovata in questa situazione”. E qualcuna fa anche riferimento all’età elevata della mamma. Il Preside della scuola cattolica: “Sei stata proprio sfortunata. Uno si fa male ad un braccio e se lo toglie, ma questa disgrazia te la dovrai portare dietro per tutta la vita”. Ma Isabella reagisce e risponde: “Le farò conoscere Giulia, guardi che è una bambina molto simpatica”.

**Quello che fa riflettere è** , a fronte della banalità e della superficialità, prima ancora che della cattiveria, di troppi giudizi e comportamenti, **il processo di maturazione e di crescita personale che per Isabella e la sua famiglia ha inizio con la nascita di Giulia** . Però, dopo “la spada che mi trafigge” e il “dolore universale”, nell’apprendere la notizia, nasce subito la consapevolezza di avere bisogno degli altri, della vicinanza affettuosa e del sostegno del marito, dell’aiuto della mamma di cui prima si temeva l’invadenza, della compagnia degli amici. Gli altri divengono poi i medici, la neuropsichiatra, la psicologa, la fisioterapista, i genitori dell’AIPD (Associazione Italiana Persone Down). I rapporti con le diverse figure professionali: a volte si prendono delle sonore lavate di capo, bisogna riconoscere i comportamenti sbagliati, le paure immotivate, gli atteggiamenti iperprotettivi che separano Giulia dai suoi coetanei e dalla sorella..., il poco tempo speso nel costruire con lei un rapporto. Bisogna poi imparare a conoscere la sindrome, a seguire la crescita di Giulia e le sue molteplici esigenze, a fornire le risposte corrette alle sue domande di bambina sempre più consapevole della propria condizione.

**Non manca il racconto del problematico, ma alla fine positivo, rapporto con la scuola** . Un’istituzione, per quanto riguarda la disabilità, nel nostro Paese, sulla carta sicuramente all’avanguardia ma che in concreto rivela i propri limiti. Il sostegno arriva in ritardo ed è solo di poche ore. La maestra di matematica cambia quattro volte in un anno, ma per fortuna la maestra di italiano ha professionalità e passione e trascina tutta la classe. A scuola Isabella preferisce chiudere un occhio quando l’insegnante di sostegno, con Giulia presente in classe, sostituisce la maestra curriculare o la professoressa delle medie interroga Giulia e le dice che è stata più brava di Lucia, “colpendo in una sola volta due persone”. Sulla scuola ha però le idee molto chiare, il sostegno è necessario ma non è la questione fondamentale, servono “dei bravi insegnanti curriculari, una disponibilità alla comunicazione, il pieno coinvolgimento di tutti, anche dei compagni di classe e dei loro genitori”. Poi c’è Valentina che a volte ha difficoltà a coinvolgere Giulia nelle relazioni con i suoi coetanei e che pone precocemente il problema del “dopo di noi”, pensando al suo futuro con la sorella. Valentina però, annota Isabella, come tutti i fratelli normodotati di fratelli disabili, avrà “amici in gamba”, “ragazzi senza pregiudizi”, perché “le persone che verranno volentieri a casa nostra saranno persone libere dalle paure e dai preconcetti”.

Il libro racconta la progressiva scoperta della propria identità di persona con sindrome di Down da parte di Giulia. Giulia che impara a costruire relazioni con i suoi “colleghi” e con i normodotati, che viene presa in giro ed isolata ma anche accolta, difesa e apprezzata. Perché, alla fine, come spiega Isabella a Giulia, “La sindrome di down non è una malattia, è una condizione della persona che l’accompagna per tutta la vita. Le persone con la sindrome di down hanno delle caratteristiche fisiche comuni, ad esempio gli occhi a mandorla o le orecchie piccole. Avere la sindrome vuol dire avere qualche difficoltà in più, impiegare un po’ più di tempo ad imparare a contare, a leggere, ma le persone così sono come le altre, sono tutte diverse tra loro e possono fare tante cose”.

##### Acquista questo libro in uno dei siti del circuito **[Helpfreely](https://www.helpfreely.org/it/) .**

Se sei iscritto, una percentuale del tuo acquisto verrà donata a Fede e Luce. ( [Scopri di più](http://www.fedeeluce.it/helpfreely---la-guida.html) )

Ecco dove puoi trovarlo:

- [IBS]( https:=) - [Il Libraccio](https://www.libraccio.it/libro/9788820063283/guido-marangoni/anna-che-sorride-alla-pioggia-storia-di-calzini-spaiati-e-cromosomi-rubati.html) - [La Feltrinelli](http://www.lafeltrinelli.it/libri/guido-marangoni/anna-che-sorride-alla-pioggia/9788820063283) - [Mondadori Store](http://www.mondadoristore.it/Anna-che-sorride-pioggia-Guido-Marangoni/eai978882006328/)

#### Editoriale

**[Quanti conosci per nome?](http://www.ombreeluci.it/2018/quanti-conosci-per-nome/)** di Cristina Tersigni

#### Dossier: Impara a chiamarmi per nome

[**Come dirlo**](http://www.ombreeluci.it/2018/come-dirlo/) di Rita Massi **Il progetto Girotondo** di Patrizia Ciccani **Da fratello e da prete** di don Stefano Buttinoni **Cervelli ribelli** a cura di Cristina Tersigni [**Il calcio sociale come palestra di vita**](https://www.ombreeluci.it/2018/il-calcio-sociale-come-palestra-di-vita/) di Marta Tersigni

**Perché tutti comprendano** di Silvia Guidi [**Il nostro incontro con Liliana Segre**](http://www.ombreeluci.it/2019/il-nostro-incontro-con-liliana-segre/) di Giulia Galeotti [**Tracciare il sentiero in Albania**](http://www.ombreeluci.it/2018/tracciare-il-sentiero-in-albania/) di Daniela Guglietta

#### Rubriche

Dialogo Aperto n. 141 Dalle province n. 141 Viola e mimosa n. 141

#### Recensioni

**[Non è te che aspettavo](http://www.ombreeluci.it/2018/non-e-te-che-aspettavo/)** di Fabien Toulmé **[Come se io fossi te](http://www.ombreeluci.it/2018/come-se-io-fossi-te/)** di Andrea Caschetto **[Da piccola ero Down](http://www.ombreeluci.it/2018/da-piccola-ero-down/)** di Isabella Piersanti