---
title: Avvicinare i genitori di ragazzi con disabiltià
date: 2007-12-12
author: Mariangela Bertolini
slug: avvicinare-i-genitori-di-ragazzi-con-disabilti
wp_id: 33209
original_url: "https://www.ombreeluci.it/?p=33209"
cluster_id: 14
has_comments: false
umap_x: 5.254419326782227
umap_y: 8.60784912109375
umap_z: 7.71514892578125
---

M
i è capitato spesso di avvicinare per la prima volta genitori di persone disabili, mamme e papà; di figli piccoli la cui diagnosi era annunciata da poco o di bambini che crescendo manifestavano comportamenti o carenze che ponevano seri interrogativi sul loro sviluppo. Ho imparato, con i miei approcci titubanti e con i miei errori, che non è cosa facile e che la buona volontà e il buon cuore non bastano. La mia esperienza di mamma di una figlia gravemente disabile è stata spesso un vantaggio. Dopo la sua morte, mi sono accorta che senza la sua presenza l’approccio si faceva più difficile. Poiché sono certa che è molto importante non lasciarli soli, soprattutto quando sono giovani genitori e quando sono agli inizi della prova, ho pensato di offrire alcune riflessioni a quanti vogliono farsi loro vicini. Tre atteggiamenti mi sembrano basilari per avvicinarsi con il piede giusto a questo incontro. La sincerità: essere se stessi senza coprirsi di intenti o di maschere per accattivarsi la loro simpatia. Dire apertamente chi si è e perché sentiamo il bisogno di dare una mano. L’umiltà, che non vuol dire cercare di farsi piccoli o incapaci o inadeguati. Mantenere i piedi per terra, affrontando quel poco che sapremo offrire con realismo e pacatezza preparati a ricevere e ad accogliere su di sé le loro reazioni qualunque esse siano, anche offensive e sgarbate. Il discernimento: saper guardare al di là dei loro volti, delle loro parole, per scendere con perspicacia nel profondo del loro cuore, per far risuonare in noi quello che non possono dire: il loro grande, immenso dolore. Ci sono alcuni consigli che mi sento di offrire che sono solo frutto della mia esperienza. Altri — più preparati di me -— potrebbero dire meglio e di più. Essere vicini ai genitori di figli disabili, non vuol dire soffocarli con le nostre parole, con il resoconto della nostra vita e dei nostri guai. Non pretendere che da subito aprano il loro cuore e parlino del loro figlio disabile. Accompagnarli nel loro cammino partecipando alle loro emozioni o al loro dolore esprimendo con delicatezza una vera partecipazione. Trovare il momento opportuno per proporre qualche attività che li faccia uscire dal loro trantran. Una volta entrati nella loro stima e amicizia (ci vuole tempo), proporre di occuparsi del loro figlio per lasciarsi liberi una sera, o un pomeriggio, o un week-end. Se vi invitano a parlare della vostra vita o delle vostre prove, è bene farlo brevemente e solo per aiutarli ad aprire il loro cuore perché pian piano possano raccontare il loro disagio, la loro rivolta, le loro difficoltà a far fronte a situazioni troppo ardue. Se vedete che è il caso e vi sembra che siano necessarie, proponete loro situazioni pratiche (indirizzi di scuole, centri, case famiglia, associazioni...) senza far loro pressioni, lasciando loro il tempo di scegliere e decidere con calma. Dimenticavo la cosa più importante. Ogni volta che sono “partita in missione” verso qualcuno di loro, sconosciuto ai miei occhi e segnalatomi con frasi del tipo: “prova se puoi fare qualcosa...”, mi sono sempre sentita povera, incapace e sola. Mi sono incamminata a fatica, stringendo forte la mano di Gesù, chiedendogli di parlare Lui per me e di sorridere Lui a chi avrei incontrato. Non mi ha mai deluso.
*Mariangela Bertolini*
, 2008

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, con una grave disabilità. È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela

#### Editoriale

[Avvicinare i genitori](https://www.ombreeluci.it/2007/avvicinare-i-genitori-di-ragazzi-con-disabiltia/) di M. Bertolini

#### Dossier: Un percorso di catechesi speciale

[La loro e nostra Cresima](https://www.ombreeluci.it/2008/la-la-nostra-cresima/) di Pietro Vetro [L’uomo guarda il volto, Dio il cuore](https://www.ombreeluci.it/2008/luomo-guarda-volto-dio-cuore/) di V. Mastroiacovo [Ho camminato vicino a Marco](https://www.ombreeluci.it/2008/camminato-vicino-marco/) di R. Tarantino [Abbiamo tutti bisogno dei sacramenti](https://www.ombreeluci.it/2008/tutti-bisogno-dei-sacramenti/) di P. Luciano Larivera

#### Articoli

[I ragazzi di Sipario](https://www.ombreeluci.it/2007/ristorante-i-ragazzi-di-sipario-dove-niente-e-scontato/) [Tra il dire e il fare non c’è più il mare](https://www.ombreeluci.it/2007/tra-il-dire-e-il-fare-non-ce-piu-il-mare/) di M. Bartesaghi [Concorso fotografico “Legami”](https://www.ombreeluci.it/2007/concorso-fotografico-legami/) di A. Panegrossi [Sbagliando s’inventa](https://www.ombreeluci.it/2007/sbagliando-sinventa/) di L. Nardini [Invasioni rumene, non barbariche](https://www.ombreeluci.it/2007/invasioni-rumene-non-barbariche/) di H. Pott [Immaginate...](https://www.ombreeluci.it/2007/immaginate/) di M.C.V. [Testimone oculare](https://www.ombreeluci.it/2007/testimone-oculare/) di M.T.Mazzarotto

#### Rubriche

[Dialogo aperto](https://www.ombreeluci.it/2007/dialogo-aperto-n-101/)