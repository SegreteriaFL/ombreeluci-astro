---
title: Non è così facile essere madre di una bambina non grave
date: 1979-06-16
author: Redazione
slug: non-cos-facile-essere-madre-di-una-bambina-non-grave
wp_id: 45329
original_url: "https://www.ombreeluci.it/?p=45329"
cluster_id: 14
has_comments: false
tags:
  - testimonianze-di-genitori
umap_x: 5.67071008682251
umap_y: 9.101067543029785
umap_z: 7.941767692565918
issue_number: INS-23
---

**P er me, mamma di R., non è facile parlare della mia esperienza di madre di una bambina cosiddetta "non grave".** Non è facile per quel naturale riserbo che ci suggerisce di tenere per noi le nostre più intime e profonde esperienze. Proverò comunque a fare la cronaca.

**La mia bambina è nata prematura** (peso: 1 kg alla nascita), ma dopo quattro mesi di incubatrice, è venuta finalmente a casa, accolta da suo padre e sua madre con una gran festa. Sono seguiti alcuni mesi di gioia perché la bambina, anche se lentamente e attraverso varie difficoltà, cresceva come crescono tutti i bambini. Poi una domenica sera la crisi: corsa a trombe spiegate verso l'ospedale, ore di attesa pietrificata e poi il medico che di persona viene a dire: "Ce l'ha fatta!".

**Ma a quale prezzo! La bambina ha ricominciato tutto da capo** , questa volta con difficoltà tali da sembrare a volte insormontabili: non imparava più spontaneamente come tutti i bambini, ogni cosa doveva esserle insegnata e veniva appresa dopo lunghissimi esercizi di addestramento. Giorni, mesi, anni passati a parlare ad una bambina che sembrava non stesse a sentire, a ripetere giochi che sembrava non seguire, a metterle in mano oggetti che lasciava regolarmente cadere, a reggerla perché si tenesse seduta, ad aiutarla perché si muovesse rotolando sul pavimento ed infine perché camminasse.

**Ricordo una serie infinita di "torri" costruite con gli appositi bicchieri di plastica colorata** ; formate adagio, adagio, coprendo la sua manina con la mia mano, piegando pian piano le mie dita sopra le sue dita perché afferrasse e tenesse ogni singolo bicchiere e lo portasse sopra il precedente. Ed un fiume di elogi e di tenere parole per incoraggiamento.

**E il suo rifiuto a prendere i pasti.** Accettava soltanto di bere. Allora litri su litri di spremuta di arancia ed i bocconi di cibo, regolarmente frullato, andavano giù ad ogni suo urlo di rifiuto.

**Forse è nato allora, in quei giorni interminabili, il nostro bellissimo "rapporto a due"** , quel rapporto che ancora oggi esiste e che spero non abbia mai a spezzarsi. Per me era ed è anche un impegno - di quelli ai quali non si può venire meno — un impegno a lottare per lei che non ce la faceva da sola. Notti insonni passate a pensare "Cosa posso fare per lei domani?". E tenevo la mente occupata così, rifiutandomi di pensare a qualunque cosa non fosse il giorno dopo la tappa immediatamente più vicina e raggiungibile.

**Gli amici, poco propensi a comprendere ed accettare** - come tutti noi purtroppo sappiamo bene - i bambini "diversi", si sono allontanati, presi da interessi diversi dai miei che erano incentrati quasi esclusivamente su mia figlia. Ed ho costruito la mia vita su misura per lei.

**Sono stata molto fortunata:** mia figlia ha fatto piano piano moltissimi progressi. Un Passetto dopo l'altro. I medici dicono che è la bambina a cui guardare nei momenti di sconforto, perché testimonia di quanto si possa fare "lavorando" tutti insieme.

**Ora mia figlia ha 15 anni.** I problemi oggi sono diversi ed io non sono più tanto sicura che sia veramente più facile essere madre di una bambina "non grave". Naturalmente è meno faticoso e più gratificante in quanto si hanno tante di quelle che comunemente vengono chiamate soddisfazioni, però esiste anche un'altra pena più profonda: credo che tutte le madri di ragazzi "non gravi" sappiano bene come per i loro figli esistano numerosissime occasioni di disagio e mortificazione, di confronto tra se stessi e gli "altri", di confuse sensazioni di ingiustizia, di sofferenze vissute più o meno costantemente. Le quali, man mano che i nostri figli diventano adulti, sono sempre più difficilmente consolabili dalle braccia delle mamma.

**Certo, se mi fermo un attimo a riflettere su questi 15 anni di vita in comune con la mia bambina, li trovo molto ricchi, forse belli.**

Sono profondamente convinta che mia figlia ha dato a me molto ma molto più di quanto io potrò mai dare a lei: ha dato un senso alla mia vita, altrimenti piena di delusioni, del resto come quella di tutti. Io sono felice e fiera di essere la madre di R. e ovviamente non la cambierei con nessun'altra al mondo.

Questo per quanto riguarda me. Ma per quanto concerne lei, il discorso è diverso: per quanto riguarda lei, continuerò a ribellarmi fino all'ultimo dei miei giorni e fino ad allora continuerò ad urlare silenziosamente la domanda alla quale non c'è risposta: "Perché?". Fino all'ultimo dei miei giorni continuerò a gridare: "NO!"

*La mamma di R.* , 1979

**[Insieme n.21, 1979](https://www.ombreeluci.it/project/insieme-n-21-bollettino-fede-e-luce-1979/) **