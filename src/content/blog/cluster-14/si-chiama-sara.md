---
title: Si chiama Sara
date: 2012-12-10
author: Redazione
slug: si-chiama-sara
wp_id: 37377
original_url: "https://www.ombreeluci.it/?p=37377"
cluster_id: 14
has_comments: false
tags:
  - adozione
umap_x: 4.6366376876831055
umap_y: 10.181879997253418
umap_z: 7.721678733825684
issue_number: OEL-120
---

Dopo il nostro matrimonio, col passare dei mesi e soprattutto dopo analisi mediche, abbiamo realizzato che per noi sarebbe stato molto difficile avere dei bambini. Quindi, senza passare dalla fecondazione in vitro, ci siamo orientati verso l’adozione.

**Questa decisione è stata facilitata dal fatto che da quattro anni ci troviamo in Madagascar** come volontari. Come gli altri, abbiamo incontrato psicologi, assistenti sociali e altri specialisti con l’intento di ottenere l’idoneità all’adozione da parte dello stato malgascio.

**Contemporaneamente siamo capitati “per caso” sul sito [Emmanuel-Adoption](https://www.emmanueladoption.be/)** e inoltre sul libro “Questi bambini che nessuno vuole” (Jean-Maurice Verdier, Ed. Dunod, 1997). Siamo stati toccati nel cuore, ma tenendo conto della nostra giovane età e della nostra mancanza di esperienza in campo genitoriale, ci siamo detti: “ perché non più tardi… dopo aver avuto altri bambini...?”

**Una sera ricevemmo una mail dalla responsabile delle adozioni** : “ E’ vero che siete aperti ad un bambino particolare, cioè con handicap?” Così è successo che quel nostro progetto vagamente accennato con l’assistente sociale per la nostra idoneità, ci tornasse…

**Lunghe riflessioni, preghiere affidate a San Giuseppe** e al nostro santo preferito, Don Bosco, chiedendo che si facesse la volontà di Dio, paura, ma anche attrattiva inspiegabile… tutto si mescolava.

**Siamo tornati ad incontrare l’Autorità per l’Adozione in Madagascar** , decisi ad annunciare la nostra intenzione di aprire la nostra casa ad un bimbo piccolo con trisomia 21. Prima che prendessimo la parola però, il responsabile ci annunciava: “ Ecco… avremmo una bambina di due anni e mezzo, Down”.

**Sara era nata il 16 agosto, come Don Bosco** , la settimana nella quale noi eravamo sbarcati in Madagascar! Ormai da un anno e mezzo condivide la nostra vita. Vi potrà sembrare banale e scontato, ma Sara è una gioia quotidiana. Certo ci capita di paragonarla ad altri bambini della sua età, certo non tutto è sempre facile, certamente ci saranno delle difficoltà… la vita con Sara, la vita con un bambino Down è, a nostro avviso, né più dura, né più facile… è solo diversa, piena di bellezza.

*David ed Helen* , 2012

O&L N.189