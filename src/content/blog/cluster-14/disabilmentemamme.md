---
title: #DisabilmenteMamme
date: 2023-03-08
author: Cristina Tersigni
slug: disabilmentemamme
wp_id: 34387
original_url: "https://www.ombreeluci.it/?p=34387"
cluster_id: 14
has_comments: false
tags:
  - paralisi-cerebrale-infantile
  - disabilita-e-maternita
umap_x: 5.910807132720947
umap_y: 9.3388090133667
umap_z: 7.355166435241699
issue_number: OEL-164
---

«Quando ancora non sapevo neanche se sarei riuscita mai a diventare madre, ho deciso che **avrei dovuto fare qualcosa per creare una nuova consapevolezza nelle donne con disabilità, la consapevolezza di poter essere madri** . Quando poi sono rimasta incinta mi sono chiesta più volte se fosse il caso di rendere pubblica la mia gravidanza, se fosse quello lo strumento giusto… così è nata la campagna #diversamenteincinta e #diversamentemamma nelle quali ho raccontato le mie difficoltà durante la gravidanza e nel post-partum».

[Scriveva così](https://www.ombreeluci.it/2021/campidoglio-approvata-mozione-coccia/) Laura Coccia per Ombre e Luci, cui collabora dal 2020, nel maggio del 2021 per raccontare l’iniziativa che ha permesso di raccogliere altre esperienze simili alla sua e che l’ha spinta a proporre un percorso istituzionale, per ora solo a livello del Comune di Roma, per istituire una linea di sostegno per le donne con disabilità incinte.

E **oggi, in occasione dell’8 marzo, viene ufficialmente lanciata l’associazione “Disabilità, indipendenza, maternità - Disabilmentemamme** ”. A partire dalla condivisione nelle piattaforme social di quell’hashtag, cinque mamme con disabilità dovute ad una paralisi cerebrale infantile, Samanta Crespi, Antonella Tarantino, Pina Fadda, Margherita Rastiella e Laura Coccia appunto, hanno pian piano animato una comunità sempre più numerosa di donne.

Spiega sempre Laura Coccia, portavoce del gruppo: « **Siamo donne accumunate dalla solitudine vissuta durante la gravidanza e nei primi anni della maternità dei nostri figli.** Internet e il mondo che ci circonda offrono tutte le informazioni possibili sulla gravidanza e la maternità, ma nulla sulla maternità delle donne con disabilità. Ognuna di noi si è scontrata con l'inaccessibilità dei reparti di ginecologia e ostetricia e ci siamo affidate a ginecologhe e ginecologi che non avevano né esperienza specifica né una letteratura scientifica di riferimento. L’associazione nasce per mettere al servizio la nostra esperienza, per poter offrire supporto e consigli, ma anche per fare rete e supportare».

Antonella Tarantino, presidente dell'associazione, spiega che: «Facciamo ciò per dimostrare che la disabilità non ti rende diverso, ma che si può avere una vita normale a 360°. **Crediamo che parlare della nostra associazione possa essere d'aiuto a molte donne con disabilità che hanno figli, che vorrebbero averne o a mamme e papà di bambini con disabilità che tramite noi hanno una finestra sull'ipotetico futuro dei loro figli (che non è poi così diverso da quello di qualsiasi altro bambino o bambina)** ». E lo fanno, gratuitamente attraverso «video e articoli» nei quali emerge «la loro quotidianità con i figli» e nei quali si avvalgono della «parola di esperti tra cui ginecologi, ostetriche, psicologhe, assistenti sociali, fisiatri, avvocati…».

A pesare fortemente è certo il pregiudizio sulla possibilità e sul desiderio di diventare madre per una donna con disabilità. Racconta Samanta Crespi, segretaria dell’associazione, il grande senso di isolamento vissuto in un percorso, che dopo i 18 anni non ha visto più il supporto della ASL. **«Neppure in internet trovavo casi come il mio, e anche diventare mamma è stata una sfida, in cui mio marito mi ha sostenuto, ma in troppi, anche in ambito sanitario, hanno cercato di dissuadermi»** . E continua: “Nessuno parla mai di genitori disabili ma la disabilità non impedisce di avere una vita affettiva piena e di diventare genitori… Quando sono diventata mamma, come accade a tutte le mamme, mi sono trovata a gestire una serie di novità, di esigenze, con il timore a volte di non essere all’altezza. Accade a tutte le neomamme, che di solito però vengono incoraggiate e lo stesso bisogna fare se la mamma ha qualche disabilità, anche se richiede uno sforzo di immaginazione in più». Immaginazione cui queste cinque donne hanno saputo dar forma e sostanza: una gestazione diversa per **un’associazione che speriamo possa sostenere e suggerire, nella sua nuova veste legale, i bisogni per niente speciali di donne «né folli né eroine» ma «semplicemente mamme»** .