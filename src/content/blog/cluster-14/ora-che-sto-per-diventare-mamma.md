---
title: Ora che sto per diventare mamma
date: 2009-03-08
author: Redazione
slug: ora-che-sto-per-diventare-mamma
wp_id: 4434
original_url: "https://www.ombreeluci.it/?p=4434"
cluster_id: 14
has_comments: false
tags:
  - autismo
  - fratelli-e-sorelle
umap_x: 5.949328899383545
umap_y: 8.68364429473877
umap_z: 7.383868217468262
issue_number: OEL-108
---

Il mio piccolo fratellone si chiama Daniele ed è affetto da una forma di autismo che si è manifestata più o meno a partire dai tre anni di età. Daniele è un ragazzo estremamente sensibile, dolce, attento a tutti ed a tutto quello che gli accade intorno, pur nell’apparente distrazione dietro cui si protegge. Daniele ama i colori, ama scrivere, disegnare, mangiare dolci e gelati e giocare con le parole. Ma la sua vera passione, ed ossessione, è il tempo, i giorni della settimana, lo studio del calendario che è sempre stato il suo gioco preferito (perché sa che lì vince sempre!). Il trascorrere del tempo se, da un lato, gli dà certezza e sicurezza costitutisce anche la sua più grande ansia quotidiana perché non gli basta sapere quello che farà oggi, ma deve poter programmare quello che farà domani, dopo domani e “dopo domani ancora”. Ma questo credo che sia comune anche a molti di noi, solo che lui lo dà a vedere senza troppe remore. Il suo mondo, sin da quando ero piccola, mi ha sempre affascinato: così complesso e impercettibile, da un lato, così semplice, spontaneo, privo di barriere e inutili costruzioni – che a volte ci creiamo – dall’altro. Ricordo che quando vivevo a casa e tornavo stanca dalla solita frenetica routine quotidiana, lo trovavo nella sua stanza chino sul suo foglio a disegnare come se nulla lo toccasse e questo mi trasmetteva un immenso senso di pace e tranquillità. In quel momento mi fermavo anch’io a riflettere e mi chiedevo se avesse un senso quell’affanno quotidiano. Poi tutto ricominciava ed era giusto così. Daniele, nella sua innocenza e tenerezza, è come un eterno bambino ed a me, da sorella maggiore, viene da trattarlo sempre come tale… vorrei proteggerlo da tutto e da tutte le persone che non sento vicine e questo, in realtà, è forse un mio limite. Ora che sto per diventare mamma chissà se sarò così apprensiva anche con mio figlio e come cambierà e crescerà il rapporto con mio fratello. La verità è che anche a lui, nonostante in questo periodo manifesti un forte bisogno di indipendenza, piace essere sempre coccolato ed al centro dell’attenzione di mamma, papà e sorelle; spero che riusciremo a fargli capire che queste “nuove vite” non cambieranno l’amore che proviamo nei suoi confronti e forse saranno anche per lui un’occasione per crescere e scoprire la gioia di essere zio. Daniele è questo ed è molte altre cose, è sempre una nuova gioia e scoperta perché il suo essere speciale è un dono e una ricchezza ogni giorno. di
*Maria Paola Tosti*
**Dossier Autismo**
[La lezione del femminismo](#)
di
*Nicla Bettazzi*
[Un altro anno](#)
di
*Giovanni Grossi*
[Bicoca's Got talent](#)
di
*Giovanni Grossi*
[Alla fine qualcosa ci inventeremo](#)
di
*Redazione*
[Con loro ci sto bene](#)
di
*Giovanni Grossi*
[L'emozione non ha voce](#)
di
*Redazione*
[Mamma ti posso parlare](#)
di
*Redazione*
[Ora che sto per diventare mamma](#)
di
*Maria Paola Tosti*
[Momenti difficili](#)
di
*Pennablu*
[Che senso ha la vita di Paolo?](#)
di
*Maria Amelia*
[Un panorama da riscoprire](#)
di
*Tommaso Bertolini*