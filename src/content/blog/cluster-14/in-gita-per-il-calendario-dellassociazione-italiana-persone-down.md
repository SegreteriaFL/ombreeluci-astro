---
title: "In gita per il calendario dell'Associazione Italiana Persone Down"
date: 2006-12-28
author: Grazia Felici
slug: in-gita-per-il-calendario-dellassociazione-italiana-persone-down
wp_id: 32200
original_url: "https://www.ombreeluci.it/?p=32200"
cluster_id: 14
has_comments: false
umap_x: 5.614969253540039
umap_y: 10.249897003173828
umap_z: 7.303367614746094
---

Avevamo una bella foto di Francesca a 6 mesi che ci è sembrata perfetta da spedire all’ **[AIPD Ass. It. Persone Down](https://www.aipd.it/site/)** in primavera, quando siamo stati informati che stavano selezionando persone down per il Calendario 2007, da fare insieme ad alcuni personaggi dello spettacolo. Non avendo avuto risposta abbiamo pensato che anche per un calendario del genere bisogna avere i santi in paradiso; e pensare che Francesca in quella foto a noi sembrava bellissima.

Non che pensassimo che una cosa del genere ci avrebbe o le avrebbe cambiato la vita, ma poteva essere un'occasione carina dopo tutto quello che ha passato (3 interventi, di cui il primo a 24 h dalla nascita). A settembre quando siamo andati a Roma presso l'AIPD per il controllo, ci hanno chiesto se avevamo mandato una foto per il calendario. La nostra risposta è stata affermativa, ma ci hanno chiesto una foto più recente ed in digitale in tempi stretti, per noi difficile da realizzare; così ho detto a Marco: “Mandiamola lo stesso per posta e se dovrà essere, sarà”. Alla fine di settembre mentre ero a pranzo con i colleghi ho ricevuto una telefonata da Roma che mi annunciava che Francy (alias *Buby* ) era stata scelta per una foto con Gianna Nannini e l’appuntamento era per il 2 ottobre a Milano. Ho iniziato a piangere per la gioia ed a malapena sono riuscita a comunicarlo a Marco. Ho continuato a piangere per un'ulteriore oretta, tutto il tempo necessario per rientrare a casa e stringere Francesca. Il 1° ottobre 2005 Francesca usciva dalla Terapia intensiva dove è stata 20 giorni in seguito al primo intervento e dopo un anno è già una star! Ci siamo organizzati per due giorni a Milano tutti e 4 (anche Tommaso di 4 anni). Ci aspettava una mia amica dell’università che ci ha portato in giro per il centro di Milano. Finalmente Tommaso è salito in metropolitana ed è stato contentissimo; il giorno seguente siamo andati all'appuntamento presso un famoso studio fotografico che si occupa appunto di calendari per vip.

La mia preoccupazione era che Francy non stesse in collo a Gianna non conoscendola, ma dato che le piace molto la musica avevo pensato di ovviare facendo cantare Gianna. Come previsto, Francesca ha iniziato a piangere e allora ho chiesto a Gianna di cantare; la bambina si è subito calmata, ha iniziato a battere le mani ed a tenere il tempo con grande meraviglia di tutti. Sono iniziati gli scatti che sono durati circa 20 minuti, mentre Tommaso sulle spalle di Marco continuava a far ridere Francesca. Alla fine anche Tommaso ha fatto una foto con Gianna. Ci sono stati i saluti e poi siamo risaliti in auto e tornati a casa. Avremo la foto solo dopo la pubblicazione del calendario. Francy è la più piccola Persona Down che abbia partecipato al calendario ed ha regalato a noi genitori ed al fratellino una gita a Milano davvero speciale.

*Grazia Felici* , 2006