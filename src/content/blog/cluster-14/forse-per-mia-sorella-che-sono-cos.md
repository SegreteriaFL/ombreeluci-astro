---
title: Forse è per mia sorella che sono “così”
date: 1990-03-21
author: Redazione
slug: forse-per-mia-sorella-che-sono-cos
wp_id: 7322
original_url: "https://www.ombreeluci.it/?p=7322"
cluster_id: 14
has_comments: false
tags:
  - fratelli-e-sorelle
  - siblings
umap_x: 5.196264743804932
umap_y: 10.259617805480957
umap_z: 9.180363655090332
issue_number: OEL-32
---

Ho tanto tardato a scrivervi perché... **ho dovuto trovare il coraggio** per farlo. Quando trovi persone che ti capiscono, si stenta a crederci e comunque poi ti accorgi che ti sveli troppo, rendendo note la tua fragilità e la tua sensibilità. Oggi è pericoloso scoprirsi, **si può facilmente essere calpestati** . Forse è colpa mia; **pretendo che gli altri si facciano avanti quando io stessa ho paura di fare il primo passo** , ma per me è difficile; il pericolo di non essere accettata mi spaventa troppo! Forse è per mia sorella che «sono così»: voglio dire, **ho paura che non possano accettarla e me con lei** . Io non mi faccio grandi problemi a suo riguardo, anzi è per me indispensabile, ma mi rendo conto che verso gli altri sono ipercritica e sempre sulle difensive. Forse è mia presunzione credere che ho superato certe cose e che ora sono forte, ma poi ho capito che non è così... mi accorgo che ho calato molti veli...

> Mia madre, mia sorella e io. Talvolta la tensione che si crea è più forte di noi e genera una disperazione tacita

**In casa siamo sole: mia madre, mia sorella ed io** . A volte la tensione che si crea, è più forte di noi e genera sentimenti di disperazione taciti, che ci nascondiamo... a vicenda. Quando quei momenti passano, ridiamo insieme di ogni sciocchezza interamente e col cuore. È **un'altalena di sentimenti** che ho paura possano rivelarsi distruttivi. Forse tutto ciò nasce dalla presunzione che gli altri non abbiano di questi problemi e che siano felici! Com'è arduo conquistarsi la felicità, che dico, almeno un po' di serenità: quella sete di calma di spirito che urge in me e si placa solo quando dipingo o leggo o penso a Londra (la mia passione sono le lingue, specialmente l'inglese), immagino il mio futuro che spero migliore del passato e anche del presente. Che la soluzione sia il non pensarci? Il mio principale difetto è riflettere troppo; forse è colpa della **responsabilità che ho avuto fin da piccola** di essere figlia quasi unica. Questo perché **i miei contano su di me e sul mio successo** : li ripagherebbe per il dolore patito a causa di mia sorella. Io credo che sia anche egoismo da parte loro perché specie **mia madre è iperprotettiva** e si preoccupa sempre per quello che faccio! (Convincerla a lasciarmi andare in Inghilterra... è semplicemente estenuante). Ho sempre pensato, specie negli ultimi anni, a quello che vivo: ogni mia azione è frutto di attento esame sui pro e sui contro. Credo di non essermi mai veramente divertita: non ho mai fatto «pazzie» seppure innocenti; credo di essere stata sempre un po' adulta senza virtù e con tanti difetti. Questa affezione totale di mia madre mi costringe a rinunciare a cose che pur senza conseguenze, non sono quali vorrebbe, privando me di esperienze importanti e rendendomi incerta. Lei vuole che io abbia tutto ma a modo suo. Per i miei studi e per il mio futuro invece, ho bisogno di andare all'estero ma lei non ci sente da quell'orecchio. Se le rinfaccio il fatto che **vuole tenermi legata a sé** , lei dice che non è vero e che sono io che voglio lasciarla sola... sono infinite discussioni. Lei non si rende conto che per me la famiglia è tutto per quella sfiducia che ho negli altri (e provata!) e che non potrei mai rinnegare i suoi insegnamenti e il suo affetto... ma è difficile farglielo capire.

- *T.M. 69* , 1990

#### Sorelle e fratelli

[Forse è per mia sorella che sono «così»](http://www.ombreeluci.it/1990/forse-e-per-mia-sorella-che-sono-cosi/) di *T.M.*

[Non carichiamoli di un peso eccessivo](../ma-non-carichiamoli-di-un-peso-eccessivo/) di *M. Bertolini*

[Sentivo crescere la mia responsabilità](../sentivo-crescere-la-mia-responsabilita/) di *P. Mazzocchi*

#### Radiografia Ombre e Luci

[Chi siamo](../radiografia-di-ombre-e-luci/) di *Redazione*

[Case famiglia, iniziative e centri di accoglienza per disabili presentati dal 1983 al 1989](../case-famiglia-iniziative-e-centri-di-accoglienza-per-disabili-1983-al-1989/) di *Redazione*

#### Rubriche

[Dialogo aperto](../dialogo-aperto-n-29/)

[Vita di fede e luce](../vita-fede-e-luce-n-29/)

#### Libri

[Bambini autistici a scuola](../bambini-autistici-scuola/) *Pascal Neau*

[Jean Vanier – Un profeta del nostro tempo](../jean-vanier-un-profeta-del-nostro-tempo/) di *Gilles Lavarrière*

[Corso per corrispondenza per genitori di bambini Down](../corso-per-corrispondenza-per-genitori-di-bambini-down/) di *Salvatore Lagati*