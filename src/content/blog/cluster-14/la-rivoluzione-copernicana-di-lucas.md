---
title: La rivoluzione copernicana di Lucas
date: 2020-03-02
author: Giulia Galeotti
slug: la-rivoluzione-copernicana-di-lucas
wp_id: 16307
original_url: "https://www.ombreeluci.it/?p=16307"
cluster_id: 14
has_comments: false
umap_x: 5.630252838134766
umap_y: 10.153292655944824
umap_z: 7.459478855133057
issue_number: OEL-152
---

Le avvisaglie che qualcosa di bello stava per accadere si sono avute a fine novembre 2017: sulla copertina di Vogue Olanda – per la prima volta nella storia dell’autorevole testata di moda – faceva la sua comparsa una persona con sindrome di Down. Era Micah, un bimbo biondo di tre anni in posa con la sua bionda mamma, di professione modella e attrice. «Che onore» scrisse lei, Amanda Booth, su Instagram.

Un onore per cui la ragazza si è molto impegnata. Da tempo, infatti, Amanda e il marito Mike Quinones si battono per i diritti delle persone con disabilità, e per il loro pieno riconoscimento. La coppia, ad esempio, sapendo benissimo che una foto vale più di mille proclami, ha attivato la pagina Instagram LifewithMicah dedicata al figlio, per dimostrare come un bambino con la sindrome di Down possa condurre una vita normale, esattamente come quella di tutti gli altri piccoli. Grazie alla copertina di Vogue e alle interviste che sono seguite, abbiamo saputo che alla notizia di aspettare un bambino la coppia rifiutò esami e screening prenatali perché – ha raccontato Amanda – «non ci avrebbero cambiato nulla». Solo alla nascita di Micah i genitori hanno dunque scoperto la presenza di qualche problema anche se, oltre agli occhi a mandorla, la salute del piccolo non presentava nulla che facesse immediatamente pensare alla trisomia 21. La diagnosi è arrivata quando Micah ha compiuto tre mesi ma dopo un momento iniziale di confusione tutto è andato avanti serenamente: «All’inizio ci siamo preoccupati, abbiamo passato in rassegna le terribili cose che avrebbe potuto dover affrontare. Ma poi, a mano a mano che i giorni scorrevano, ci pensavamo sempre di meno. Il nostro piccolo uomo è così incredibile che io dimentico completamente la sua sindrome».

L’allegra e glamour copertina di Vogue è stata dunque una tra le tappe di un cammino di normalità dentro e fuori le mura domestiche: un cammino di accettazione vissuta appieno innanzitutto dai genitori di Micah. Il vero giro di boa, però, l’autentica rivoluzione è accaduta qualche mese dopo quella copertina. E precisamente nel febbraio del 2018 quando si è saputo che un bimbo con la sindrome di Down era stato scelto come testimonial di una campagna pubblicitaria rivolta a tutti i bimbi, a prescindere dalla loro mappa cromosomica, colore della pelle o status sociale.

Dal 2010, infatti, la Gerber, gigante indiscusso degli omogeneizzati in Nord America (e non solo), tramite un concorso sceglie il volto del bambino testimonial dell’anno. Volto che finisce sulle pubblicità, sulle varie campagne e sulle confezioni dei suoi prodotti. Ebbene nel 2018 a vincere il concorso di spokesbaby dell’anno fu Lucas di Dalton in Georgia, 18 mesi e un cromosoma in più.

Che tra le centoquarantamila foto ricevute, la Gerber abbia scelto il suo come volto più adorabile d’America ha stupito innanzitutto la madre del piccolo, Cortney Warren, che alla stampa ha poi dichiarato di aver inviato per gioco uno scatto del figlio seduto a gambette incrociate, camicina verde e papillon a pois, lo sguardo deliziato. Le congratulazioni sono arrivate da ogni parte – da Ann Turner Cook, ultra novantenne, per decenni volto della Gerber con un’immagine scattata a 5 mesi, fino a una donna rimasta anonima che sui social ha voluto ringraziare pubblicamente la ditta: «Come mamma incinta di un bimbo con un cromosoma in più, la notizia di Lucas mi ha riscaldato il cuore». Quando in quel febbraio del 2018 le agenzie batterono la notizia, un nostro amico giornalista propose al direttore della sua testata di scrivere un commento. «No, basta, non se ne può più – rispose il capo – oramai quella dei Down è una moda». Resta il dubbio se egli abbia mai veramente compreso quel che il giornalista gli stava dicendo, e cioè che il punto era proprio quello: una persona con sindrome di Down era stata scelta dai pubblicitari come emblema per la moda di tutti. Sottigliezze di redazione?

Certo, non ci illudiamo. Viviamo ancora nei tempi in cui hanno largo credito i genitori che vogliono modificare chirurgicamente i tratti somatici dei loro figli per non renderne immediatamente visibile la disabilità (come è avvenuto più di una volta in Gran Bretagna negli ultimi anni). Viviamo ancora nei tempi in cui – lo hanno raccontato, tra le altre, Alessandra Di Pietro e Paola Tavella in Madri selvagge (Einaudi 2006) – devi giustificarti per non aver evitato un figlio con la sindrome di Down dato che la scienza e la medicina ti hanno messo in grado di farlo. Tempi in cui bullizzare un minore con disabilità è la regola, mai l’eccezione. Dunque non ci illudiamo. Ma la rivoluzione di Lucas, testimonial per tutti, ha spalancato scenari meravigliosi. E finalmente umani.

*Editoriale* ** ** **Se lo diceva Coco Chanel...** di Cristina Tersigni

*Focus: Moda e disabilità* **La rivoluzione copernicana di Lucas** di Giulia Galeotti * * **Quel che l'abito fa** di Nicla Bettazzi **Vedersi in vetrina** di Cristina Tersigni **Jillian, la divina** di Giulia Galeotti

*Intervista* **Tranquilla e soddisfatta di me stessa** di Francesca Cabrini

*Testimonianze* **Quaranta occhi puntati su di te** di Silvia Gusmano

*Dall'archivio* **Grazie per avermelo fatto fare da sola** di Una mamma

*Associazioni* **Sfilate da sogno** di Cristina Tersigni

*Fede e Luce* **Chi risponde alle domande** di Daniela Guglietta

*Spettacoli* [**Il corpo dell'amore**](https://www.ombreeluci.it/2020/il-corpo-dellamore/) di Cristina Tersigni

*Rubriche* **Dialogo Aperto n. 149** **Vita Fede e Luce n. 149**

*Libri* **La nostra casa è in fiamme** di Greta Thunberg **Imperfetta** di Andrea Dorfman **Che cos'è una sindrome** di Giuseppe Colaneri **La bambina morbida** di Maria Cristina Toccafondi

*Diari* **Negozi e** **pantaloni** di Benedetta Mattei **Per le strade di Roma** di Giovanni Grossi