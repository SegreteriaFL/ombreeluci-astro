---
title: Emiliana e l’handicap
date: 1986-03-10
author: Anna Cece
slug: emiliana-e-lhandicap
lang: it
wp_id: 4847
original_url: "https://www.ombreeluci.it/?p=4847"
cluster_id: 6
has_comments: false
umap_x: 7.648715019226074
umap_y: 10.631752014160156
umap_z: 5.638781547546387
issue_number: OEL-13
id_numero: OEL-13
---
Emiliana e l’handicap: un viaggio che Cosimo Fornaro, con estrema delicatezza e poesia, compie attraverso due mondi misteriosi posti a confronto; il mistero di una Sicilia antica, simbolica ed enigmatica, e il mistero di sua figlia Emiliana, silenziosa compagna di viaggio, fragile nell’intelligenza e nel corpo. Di una complicità quasi commovente, sempre presente accanto al padre con i suoi misteriosi silenzi, ha poche parole che, povere e ingenue, toccano la «verità». Ci avviamo anche noi, con una lettura agile, attraverso questi due mondi che, contemporaneamente, attraggono l’autore: il primo per la generosa bellezza della natura e per la ricchezza culturale di una civiltà di cui Fornaro conosce il fascino (titolare della cattedra di Italiano e Latino presso il liceo classico «Archita» di Taranto); il secondo perché carico del suo amore di padre, della storia di una vita di dolore, segnata da quelle tappe obbligate, comuni a tutte le famiglie con un figlio handicappato, e da tante domande senza risposta. Fornaro ha per questa figlia ventenne parole di estrema tenerezza: descrive con incredibile delicatezza il suo carattere, le sue abitudini, i suoi doni. Ma tanta poesia non gli impedisce di vedere sua figlia con occhi realistici, nella dura e dolorosa realtà che essa propone. Non nasconde i suoi limiti, dipinge tutte le sue ferite. E si può immaginare quanto gli possa costare confessare le imperfezioni di sua figlia, le delusioni che ne derivano, le speranze svanite una alla volta, le frustrazioni che bruciano... È infatti un libro in cui il dolore è sempre presente, anche nella descrizione di un placido mare e di un antico tempio solenne riscaldati dal sole. Ci sarà voluto del coraggio, e proprio questo sforzo di vincere la tentazione di idealizzare sua figlia fa di questo libro non un virtuosismo di inutile poesia, ma uno sguardo oggettivo e appassionato sulla difficile condizione che vivono in Italia tutte le persone come Emiliana; sguardo che diventa talvolta accorata denuncia. Ma c’è anche un briciolo di speranza, più che una soluzione: Emiliana vive all’«Oasi» di Troina, un centro che la accoglie come in famiglia, dove persone disinteressate si dedicano a lei, le sono amici e la aiutano a soddisfare le più elementari esigenze di indipendenza e il bisogno di sentirsi utili, produttivi, insomma «adulti». Pur nel dolore questo padre ha forse trovato dopo una faticosa ricerca (quella che tutti i genitori come lui fanno) i tesori nascosti in questa figlia misteriosa. Emiliana stessa suggerisce una silenziosa risposta a suo padre e a chi, come lui, ricerca il senso di una così innocente sofferenza. Risposta che Fornaro raggiunge quando dice: «Io credo, però, che se Dio ha voluto che tu ci fossi, tu sei utile come tutti gli altri, almeno a qualcuno. E quando dice «Cosa sarei io senza di te?» ; conclude: «Con te non sono mai solo». di
*Anna Cece*
, 1986 Questo articolo è tratto da
[Ombre e Luci n.11, 1986](http://www.ombreeluci.it/project/numero-11-murati-nelloscurita-e-nel-silenzio/)

#### Editoriale

[Non vede, non sente, non comunica](http://www.ombreeluci.it/1986/non-vede-non-sente-non-cammina-non-comunica/)
di
*Mariangela Bertolini*
[Dalla disperazione alla speranza](http://www.ombreeluci.it/1986/dalla-disperazione-alla-speranza/)
di
*Marie Hélène Mathieu*
[SCHEDA - Le persone plurihandicappate](http://www.ombreeluci.it/1986/scheda-le-persone-pluri-handicappate/)
di
*Anna Cece*
[Ora sappiamo che tutto ha un senso](http://www.ombreeluci.it/1986/ora-sappiamo-un-senso/)
di
*Olga Gammarelli*
[Un salsicciotto e tanta acqua](http://www.ombreeluci.it/1986/un-salsicciotto-tanta-acqua-un-po-coraggio/)
di
*un papà*
["Mio Dio com’è duro vivere nella prova"](http://www.ombreeluci.it/1986/mio-dio-duro-vivere-nella-prova/)
di
*M.F. Heyndrickx*
[Il verdetto dei medici](http://www.ombreeluci.it/1986/verdetto-dei-medici/)
di
*M.D.*
[Vede, sente e parla attraverso le mani](http://www.ombreeluci.it/1986/vede-sente-parla-le-mani/)
di
*Nicole Schulthes*

#### Rubriche

[Dialogo aperto n.11](http://www.ombreeluci.it/1986/dialogo-aperto-n-11/)

#### Libri

[Emiliana e l’handicap](http://www.ombreeluci.it/1986/emiliana-e-l-handicap/)
di
*Anna Cece*