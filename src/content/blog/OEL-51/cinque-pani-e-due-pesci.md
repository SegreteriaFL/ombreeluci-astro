---
title: Cinque pani e due pesci
date: 1995-09-12
author: Mariangela Bertolini
slug: cinque-pani-e-due-pesci
lang: it
wp_id: 10166
original_url: "https://www.ombreeluci.it/?p=10166"
cluster_id: 14
has_comments: false
umap_x: 5.760303974151611
umap_y: 8.365922927856445
umap_z: 9.15129566192627
issue_number: OEL-51
---

I
eri ho assistito, insieme ad alcuni giovani amici, alla messa di arrivederci ad Andrea, un amico di diciotto anni. Si è addormentato nel sonno eterno dopo aver vissuto la sua giovane vita su un letto, accanto alla sorella, anch’essa come lui: piccoli e fragili, non hanno mai detto una parola. Sono stati circondati da mamma e papà eroici: tutti dedizione, amore, lavoro, fatica, pianto, dolore, rabbia e rivolta. Sono i loro due unici figli. Non se l’aspettavano, i loro genitori, che Andrea li lasciasse così, all’improvviso. Le loro cure, la loro attenzione vigile giorno e notte, il loro instancabile darsi da fare, (soprattutto della mamma) perché non mancasse loro mai nulla, perché tutto fosse per loro, non sono bastati a trattenere Andrea. Lo hanno sperato, sempre. Eppure... Mentre noi cantavamo a Maria: «Io ti ringrazio per questo silenzio che resta tra noi, io benedico il coraggio di vivere sola con lui...», guardavo le spalle scosse dai singhiozzi di Nadia e Giulio. Quelle parole non si addicevano in pieno anche a loro? Un giovane è salito all’altare per ringraziare Andrea — la cui vita a molti può essere sembrata priva di senso — di aver offerto al Signore «i suoi cinque pani e due pesci»; tutto quello che aveva. E ci invitava a chiedere a Gesù di moltiplicare di nuovo l’offerta totale di Andrea, per saziare la nostra fame e darci così la forza di diventare, come lui, datori di vita. La gente, commossa, ascoltava e percepiva che lì, attorno a quella piccola famiglia, c’era un mistero: il mistero dell'amore non capito, non riconosciuto dai più. Quell'amore offerto per noi, a somiglianza di quello di Dio, per trasformare i «nostri cuori di pietra in cuori di carne». L’amore accanito prodigato dai suoi genitori perché la vita di Andrea avesse un senso, non è bastato per trattenerlo qui, sulla terra. Andrea, come molti suoi fratelli e sorelle nel mondo, silenziosamente ha «consumato» il compito misterioso che gli era stato affidato: ha deposto la sua vita preziosa vissuta, in modo incomprensibile ai più, da giovane forte e coraggioso. Possa tu, Andrea, e con te tutti i giovani del mondo inchiodati da sempre neH’immobilità, aprire il cuore e la mente di quanti, ancor oggi, non sanno e non vogliono sapere, il prezzo delle vostre presenze tra noi. Possano i genitori che ci leggono, stanchi e sfiduciati per il logorio della loro instancabile dedizione, riprendere forza e coraggio e speranza; possano soprattutto mai dubitare del bisogno che abbiamo tutti dei loro indispensabili «cinque pani e due pesci». -
*Mariangela Bertolini*
, 1995
[**Mariangela Bertolini**](http://www.ombreeluci.it/author/mariangela-bertolini/)
Nata a Treviso nel 1933, insegnante e mamma di tre figli tra cui Maria Francesca, Chicca, affetta da una grave disabilità. È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela

Questo articolo è tratto da
[Ombre e Luci n.50 - 1995](http://www.ombreeluci.it/project/numero-51-liberarsi-dalla-depressione/)

#### Editoriale

[Cinque pani e due pesci](http://www.ombreeluci.it/1995/cinque-pani-e-due-pesci/)
di M. Bertolini

#### Articoli

[Depressione - Chi mi libera?](http://www.ombreeluci.it/1995/depressione-chi-mi-libera/)
di Jean Vanier
[Gioco educativo per tutti - Pensiamo le risposte.](http://www.ombreeluci.it/1995/gioco-educativo-per-tutti-pensiamo-le-risposte/)
di Redazione
[Per vivere bene con le persone anziane](http://www.ombreeluci.it/1995/per-vivere-bene-con-le-persone-anziane/)
[Sport e musica per crescere](http://www.ombreeluci.it/1995/sport-e-musica-per-crescere/)
di Maria Carla Farioli
[Tutte le case-famiglia, gli istituti, i centri esaminati da Ombre e Luci - Indice analitico](http://www.ombreeluci.it/1995/le-case-famiglia-gli-istituti-i-centri-esaminati-da-ombre-e-luci/)

#### Rubriche

[Dialogo aperto](http://www.ombreeluci.it/1995/dialogo-aperto-n-51/)

#### Libri

[Essere adulti. Essere handicappati](http://www.ombreeluci.it/1995/essere-adulti-essere-handicappati/)
, USL S. Lazzaro Ravenna
[Diversi da chi? - Normali vite con handicap](http://www.ombreeluci.it/1995/diversi-da-chi-normali-vite-con-handicap/)
, M. A. Schiavina
[L'arte di costruire giocattoli creativi](http://www.ombreeluci.it/1995/larte-di-costruire-giocattoli-creativi/)