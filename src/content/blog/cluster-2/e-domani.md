---
title: E domani?
date: 1979-12-16
author: Redazione
slug: e-domani
wp_id: 45808
original_url: "https://www.ombreeluci.it/?p=45808"
cluster_id: 2
has_comments: false
umap_x: 6.417057037353516
umap_y: 9.1407470703125
umap_z: 8.431524276733398
issue_number: INS-23
---

Il mio ragazzo ha quasi trentaquattro anni, io ne ho veramente molti. Lui ha ancora bisogno di me, e questa è la preoccupazione maggiore. Come ognuno di noi, ha superato tutte le tappe dell'età: piccolo, ragazzo e ora uomo. Ho spesso baratto con me stessa, sapendo di farlo, per darmi coraggio ed insistere per cercare di migliorarlo. È abbastanza autonomo, di buon carattere ed ha molti amici che frequenta regolarmente.

Cercando di guardare in faccia la realtà mi sono convinta che le cose più importanti per lui sono: l'amicizia e il lavoro. Per me: il FUTURO. Per più di dieci anni è stato occupato in un laboratorio cosiddetto "protetto", ed il risultato è stato che è in grado - sempre partendo dal presupposto: il posto adatto alla persona - di lavorare con profitto; ma, i dieci anni passati, ai fini di una qualifica, non sono serviti.

Attualmente frequenta un centro di Formazione Professionale, prassi che deve seguire per aver "diritto" a un lavoro, ma quando sarà possibile avere questo lavoro? Essere occupato, sentirsi accettato, venire pagato è per lui l'unica terapia. Sono convinta che chi può deve lavorare, deve essere messo in grado di farlo, poiché solo così sarà un recupero di forze lavorative a vantaggio dell'intera comunità e per la dignità cui ha diritto.

Quello che io chiamo il FUTURO è il più difficile da accettare e da risolvere. Soprattutto i genitori degli adulti mi capiranno! Questa è l'incognita cui le forze di tutti devono convergere con coraggio e realismo, coinvolgendo chi desidera, chi può e chi deve per non lasciarci e lasciarli dolorosamente soli.