---
title: Da un altro punto di vista
date: 2014-12-15
author: Gabriella Boyer
slug: da-un-altro-punto-di-vista
wp_id: 38678
original_url: "https://www.ombreeluci.it/?p=38678"
cluster_id: 2
has_comments: false
tags:
  - ciao-mariangela
umap_x: 4.626157760620117
umap_y: 10.054524421691895
umap_z: 11.956249237060547
issue_number: OEL-128
---

U
na cosa bella nella mia vita è stata aver conosciuto Mariangela ed essere state amiche. Ci siamo conosciute alla Cappella universitaria dove don Gianni Rotondi ci proponeva un cristianesimo “anticlericale” fatto di interiorità e di amore per l’altro. Poco dopo, quando ha aperto le porte della Cappella al confronto con gli studenti protestanti, la Curia lo ha mandato via. Ma siamo rimasti un gruppo affiatato dove numerosi erano i fratelli Mazzarotto e Bertolini. Ricordo Mariangela che ridendo raccontava che a scuola le chiedevano: “quanti fratelli hai?” - “Nove”. “Nove con te?”. “No altri nove, siamo dieci”. E la guardavano come fosse venuta dalla luna. Io che ero cresciuta piuttosto sola, con una sorella nata sei anni dopo di me, ero affascinata dalla grande famiglia Mazzarotto, fatta tutta di giovani, che mi aveva accolto con affetto e generosità. I genitori erano morti, e Mariangela, insieme agli altri fratelli maggiori, aveva molto da fare, ma si prendeva le sua responsabilità con allegria e non l’ho mai sentita lamentarsi. Per molto tempo sono andata quasi tutti giorni a casa sua per preparare insieme l’esame biennale di italiano di Sapegno. E ho scoperto un nuovo modo di studiare, dove l’importante non era tanto l’imparare, quanto il riflettere sui temi che ci venivano proposti. Abbiamo letto, parlato, discusso, ci siamo confrontate per mesi (il programma d’esame era immenso) e alla fine ero una persona diversa. Avevo imparato a vedere le cose da un altro punto di vista più concreto, più umano, più maturo. Perché per Mariangela la cultura non era vuota astrazione, ma un modo di vivere. Dopo che mi sono sposata e trasferita ad Ancona non l’ho più vista. Ci siamo sentite per telefono e ogni volta era come se ci fossimo viste il giorno prima. E sono passati 50 anni. Leggevo sempre i suoi editoriali su Ombre e Luci e ci ritrovavo il suo modo fiducioso di affrontare la vita, il suo coraggio, la sua intelligenza e sensibilità. Pensavo sempre di venirla a trovare, ma ho rimandato troppo. Molte persone che ho frequentato 50 anni fa mi sono passate accanto e non ricordo neanche il nome, altre sono entrate nel mio cuore e ne sono uscita diversa. L’incontro con Mariangela è stato un dono del buon Dio. Se non l’avessi conosciuta sarei probabilmente più arida, più cerebrale, più egocentrica.
*Gabriella Boyer*
, 2014