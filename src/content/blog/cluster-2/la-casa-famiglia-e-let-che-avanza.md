---
title: La casa-famiglia e l’età che avanza
date: 2019-05-27
author: Cristina Tersigni
slug: la-casa-famiglia-e-let-che-avanza
wp_id: 25300
original_url: "https://www.ombreeluci.it/?p=25300"
cluster_id: 2
has_comments: false
umap_x: 6.894720554351807
umap_y: 8.204771041870117
umap_z: 9.515195846557617
issue_number: OEL-148
---

Carla ha 65 anni. **Vive nella casa-famiglia del Carro di Roma da circa vent’anni, dopo che la sua famiglia non ha potuto più seguirla come era giusto per lei.** Carla è molto estroversa, ha la battuta pronta e una grande memoria: quando ci si incontra – anche tra una marea di gente – il saluto personale ed esclusivo con lei è un vero rito. Ti mette al corrente delle novità, fa notare il suo abbigliamento, i suoi accessori... spesso è occasione di riepilogo dei nomi di tutti i congiunti in quel momento assenti, da salutare appena possibile da parte sua. A volte anche il ricordo di familiari che non ci sono più, sempre con grande, immenso, affetto. Il tutto, tenendo stretta la mano fino a che il rito non sia concluso.

Ultimamente, questo saluto ha una nuova connotazione ed è divenuto occasione per comunicare un evento molto importante della sua vita: la pensione! Carla, infatti, è andata in pensione dalla sua attività principale fuori casa, il centro riabilitativo dove era inserita da almeno quarant’anni. Con un grande sorriso fa sapere a quasi tutti quelli che incontra questa importante novità, significativo traguardo della sua vita, che la mette al pari dei tanti che ha conosciuto e che hanno vissuto questo momento. Il fatto che sia felice nel raccontarlo non credo sia scontato... **Per tante persone come lei, il centro diurno è un’occasione per uscire da una routine quasi esclusivamente domestica e la sua mancanza può divenire motivo di una depressione** , così come per tante persone senza disabilità quando cessano l’attività lavorativa, anche se da tempo lo attendevano. Carla credo abbia la tranquillità di sapere che potrà stare tempo in più con i suoi “familiari” conviventi, passando ore molto variegate per lei, in una realtà che ha fatto dell’accompagnamento in un clima familiare la sua essenza.

**[Il Carro](http://www.ilcarro.org/) è una realtà che opera da 28 anni, una casa-famiglia, una comunità in un piccolo fondo rurale all’interno di una zona protetta nella periferia romana.** Vivono qui dieci persone con disabilità mentale, con una scarsa o nulla autonomia. Sono accompagnati, dal punto di vista professionale, da un gruppo di operatori, due educatrici e un’assistente sociale, Daniela Fioravanti. Caratteristica peculiare del Carro è certamente la presenza di un nucleo familiare residente nel medesimo fondo di campagna e integrato nella vita della comunità, che ha garantito e continua a garantire un clima di vita familiare molto importante per la quotidianità dell’accoglienza, per la crescita delle persone inserite e per il loro accompagnamento.

> L’età comincia ad essere una nuova esperienza e si prepara un’altra fase di vita delle persone ospiti della casa-famiglia

Le persone con disabilità accolte dalla comunità nel corso degli anni vengono da famiglie che hanno compreso (con più o meno difficoltà) che la vita adulta dei loro figlioli poteva svolgersi e compiersi anche lontano da loro. Hanno trovato un luogo di vita nel quale continuare a sviluppare e armonizzare le proprie possibilità di crescita, accompagnate - con cura - anche verso il loro invecchiamento. **E certo, per molti di loro, l’età comincia ad essere una nuova esperienza.** Così anche il gruppo educativo, cominciando a intravedere la necessità di un diverso passo di cammino, comincia a prepararsi a un’altra fase di vita delle persone ospiti della casa-famiglia.

Daniela Fioravanti ci racconta infatti che l’invecchiamento ha già presentato alcuni dei suoi effetti: ad esempio con **la riduzione del sonno notturno, una diminuita autonomia motoria, la parziale riduzione dei tempi dell’attenzione, alcuni tratti associabili alla demenza senile.** E proprio l’aver notato questi elementi ha spinto il gruppo a richiedere una formazione specifica. Così come il Carro è stato tra i pionieri a Roma, 28 anni fa, nell’accoglienza di persone adulte con disabilità mentale a carattere non istituzionale, così ora si trova a confrontarsi – senza il sostegno dei servizi o concertate occasioni di confronto con realtà simili – con la vita che, per fortuna e di tutti, avanza negli anni. **Ma è chiara la preoccupazione di poter continuare a garantire il miglior livello possibile,** per ciascuno, di qualità della vita nell’età che avanza, e di quanto alcune patologie potrebbero comportare in maggiori necessità sanitarie.

Questa preoccupazione è stata raccolta e si è potuta tradurre in una richiesta di sostegno: così Daniela Fioravanti ha proposto l’incontro con una neuropsichiatra dell’Anffas, la dottoressa Dili, che si è resa disponibile per il gruppo educativo e assistenziale. **Ciascuno degli operatori ha potuto approfondire, dopo una parte dedicata ad alcune questioni generali tipiche dell’invecchiamento, dubbi e preoccupazioni rispetto alle possibilità di attenzione per ciascuna delle persone con disabilità residenti.** Ognuno degli operatori sa che la vecchiaia delle persone di cui si prendono cura è una nuova condizione cui abituarsi; Daniela Fioravanti sottolinea che “la parola d’ordine, non solo per chi fa il nostro lavoro ma da sollecitare anche nelle persone con disabilità, deve essere resilienza” ovvero quella capacità di saper far fronte alle prove della vita sapendo riorganizzarsi, senza perdere se stessi, magari scoprendo un lato del nostro essere fino a quel momento nascosto.

Per ora non esistono protocolli, o linee guida: certo è che si tratta di una nuova complessità cui far fronte con molta attenzione ed elasticità. Anche i servizi mancano della necessaria consapevolezza del cambiamento di panorama sulla disabilità. Lo manifestano anche nella rigidità di certe disposizioni per le quali, ad esempio, è solo la disponibilità del personale del servizio pubblico a rendere possibile un controllo non più garantito per persone ormai considerate anziane. E che sembrano poter lasciare alle spalle, incredibilmente, la loro disabilità con il compimento dei 65 anni.

*Editoriale* ** ** [**Preziosi punti di vista**](http://www.ombreeluci.it/2019/preziosi-punti-di-vista/) di Cristina Tersigni

*Focus: Disabilità e terza età* [**Storie di cui fare** **tesoro**](https://www.ombreeluci.it/2021/storie-di-cui-fare-tesoro/) di Cristina Tersigni * * [**Longevità nella disabilità**](https://www.ombreeluci.it/2019/longevita-nella-disabilita/) di Cristina Tersigni **La casa-famiglia e l'età che avanza** di Cristina Tersigni **Mio fratello Ernesto** di Giovanni Grossi

*Intervista* [**La curiosità di raccontare il mondo**](https://www.ombreeluci.it/2019/la-curiosita-di-raccontare-il-mondo/) di Giulia Galeotti

*Testimonianze* [**Storia di una promessa mantenuta**](https://www.ombreeluci.it/2019/storia-di-una-promessa-mantenuta/) di A.A.

*Dall'archivio* [**Il mio amico Carlo**](https://www.ombreeluci.it/2001/il-mio-amico-carlo/) di Beatrice (Trixi) Pezzoli

*Associazioni* **Una Piazzetta per chi diventa anziano** di Annalisa Zovatti

*Fede e Luce* [**Il pittore che aveva capito tutto**](https://www.ombreeluci.it/2019/il-pittore-che-aveva-capito-tutto/) di Giulia Galeotti

*Spettacoli* **Nuova ricetta a MasterChef** di Maria Novella Pulieri

*Rubriche* [**Dialogo Aperto n. 145**](http://www.ombreeluci.it/2019/dialogo-aperto-n-145/) **[Vita Fede e Luce n. 145](http://www.ombreeluci.it/2019/dalle-province-n-145/) **

*Libri* [**Faccio salti altissimi**](http://www.ombreeluci.it/2019/faccio-salti-altissimi/) di Iacopo Melio [**Il mare non serve a niente**](http://www.ombreeluci.it/2019/il-mare-non-serve-a-niente/) di La Bigotta e Michele Rossi [**Isacco, il figlio imperfetto**](http://www.ombreeluci.it/2019/isacco-il-figlio-imperfetto/) di Gianni Marmorini [**A good and perfect gift**](http://www.ombreeluci.it/2019/a-good-and-perfect-gift/) di Amy Julia Becker

*Diari* **Non ho paura perché sono l'amica del cuore di Sara** di Benedetta Mattei **Io vado poco a teatro** di Giovanni Grossi

### Con 2€ al mese riceverai il nuovo numero di Ombre e Luci in anteprima digitale.

–- -–