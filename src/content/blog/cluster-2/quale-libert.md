---
title: Quale libertà?
date: 2024-09-02
author: Luciana Spigolon
slug: quale-libert
wp_id: 45398
original_url: "https://www.ombreeluci.it/?p=45398"
cluster_id: 2
has_comments: false
umap_x: 5.4392218589782715
umap_y: 8.66977310180664
umap_z: 9.671798706054688
issue_number: OEL-168
---

Hoincontrato Susi, sorella di Maurizio, deceduto 3 anni fa: **il fratello era il tutto per lei, anche se si è fatta una famiglia propria. Ha dato e fatto tutto quello che ha potuto, senza riserve.** E improvvisamente se ne é andato lasciando un grande vuoto in lei. Mi ha confidato poco tempo fa un fatto, che le è successo dopo la morte di Maurizio; ha trovato una persona che, con poca delicatezza le ha detto: «Adesso sei libera, cosa fai?»

*Adesso sei libera* . È vero che con Susi ho parlato poco negli anni, anche se ci conosciamo da sempre, ma **non mi risultava fosse prigioniera del fratello Maurizio!** Quella frase mi ha fatto molto pensare, e l’ho anche applicata a me, chiedendomi se appunto mi sento prigioniera nel mio essere sorella di Giorgio e Cristina. Ma mi sono anche chiesta: che cos’è la libertà? Cosa rende liberi? E la persona che ha detto quella frase a Susi, sapeva di cosa parlava? Conosceva veramente? O ha semplicemente parlato trasmettendo un sentimento proprio, cioè che lei stessa vivrebbe con fatica insieme ad una persona con disabilità? Non importa, e non sta a me dire ciò che è giusto o sbagliato nella sua espressione, e quali possono essere stati i suoi sentimenti veri.

Di fatto mi chiedo: cos’è la libertà? Io mi sento libera? Susi era più libera quando c’era Maurizio, o dopo, ora che non c’è più? **Noi fratelli e sorelle di persone con disabilità ci sentiamo liberi o prigionieri della disabilità?**

Guardandomi posso dire che ci sono momenti in cui **mi sento stanca dell’impegno del prendermi cura dei miei fratelli, vivo lo sconforto, l’impotenza, il sacrificio, la responsabilità, apprensione, solitudine, lotta, ma mi sento libera.** È l’amore che rende liberi, è l’amore vero che non mette o impone catene. Come fratelli e sorelle, come Susi, me e chissà quanti altri possiamo dire che non ci sentiamo prigionieri, ma pienamente liberi perché abbiamo scelto di amare nonostante tutto, il proprio fratello o sorella.

Amare, quindi disposti a tutto, perché abbiamo capito, magari dopo aver vissuto anche un lungo travaglio nella propria vita, che **chi ci è accanto è prezioso, è la persona più *casa* che abbiamo conosciuto.** È l’amore che ci rende liberi; è l’amore che ci spinge ad andare oltre la disabilità; è l’amore che muove la nostra vita, il nostro prenderci cura, i desideri di bene per l’altro e per noi stessi; è l’amore che abbiamo dentro che ci da la forza di affrontare battaglie con la società, con i servizi, con la salute. È l’amore che non fa calcoli di tempo, di rinunce, di tornaconto. Il rapporto che c’è e cresce giorno dopo giorno, nella quiete e nella tempesta è un rapporto d’amore, perciò libero.

Attorno a me vedo persone che sono molto più prigioniere di me dal lavoro, dai soldi, da un certo status di vita, dal sistema. **Sono prigionieri e non lo sanno, e sono insaziabili.** Io, pur nell’impegno quotidiano e costante del prendermi cura di due persone, sono libera perché le amo. Diversamente non ne sarei capace; come tutti, come Susi. Il nostro rapporto è libero perché ama, non è dipendente.

*“Adesso che sei libera, cosa fai?”* . **Sono libera perciò amo mio fratello o sorella, e quando non ci saranno più non sarò libera, ma persa.**