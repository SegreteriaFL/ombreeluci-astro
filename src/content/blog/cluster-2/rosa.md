---
title: Rosa
date: 2009-06-10
author: Pennablù
slug: rosa
wp_id: 34417
original_url: "https://www.ombreeluci.it/?p=34417"
cluster_id: 2
has_comments: false
umap_x: 6.138237476348877
umap_y: 8.83968734741211
umap_z: 11.284940719604492
issue_number: OEL-108
---

N
on dimenticherò mai il giorno in cui Gianni è piombato in laboratorio annunciandoci, con il suo linguaggio limitato e la sua mimica inesauribile, che nel corso della settimana si era innamorato e fidanzato con una compagna di scuola: Rosa. Si è trattato più che di un annuncio di un proclama, accompagnato da vivaci manifestazioni di gioia, con baci e abbracci a tutti i presenti, con perentorie richieste di felicitazioni e complimenti che non gli sembravano mai adeguate all'importanza dell’avvenimento. Insomma sicuramente un modo di partecipare anomalo ed eccessivo per occhi, orecchie e cuori di “persone normali” ma che, in seguito, mi ha fatto riflettere. Il primo innamoramento è per ogni essere umano a 15, a 30 0 a 50 anni un fatto memorabile, un’esperienza che dà una scossa alla vita, che ci riempie di emozioni, che ci trasforma e allora,... se non fossimo legati da tante convenzioni, da tante paure..., perché non parlarne, non parteciparlo alle persone che ci conoscono, che ci vogliono bene, che sapranno capirci e condividere? Così, semplicemente, pensava Gianni in quel pomeriggio e si comportava di conseguenza. E noi, forse, non eravamo in grado di capirlo. Non finì così. Nel suo entusiasmo Gianni volle assolutamente sapere come anche noi avevamo vissuto quella esperienza, dove, come e quando, e cosa ci eravamo detti con il nostro innamorato e, naturalmente il primo bacio... Così, in una specie di rito collettivo, con qualche risata e qualche imbarazzo, tutti abbiamo ricordato e in qualche modo raccontato quei momenti che, guarda un po’, forse fino ad allora avevamo tenuti segreti non avendo mai trovato la persona o il momento giusti per confidarli. Alla fine Gianni scrisse a Rosa in un grande foglio pieno di cuori e di fiori una lettera in cui le dichiarò ancora una volta tutto il suo amore e la sua felicità e tutti noi partecipammo facendo la nostra firma e volendo, anche un piccolo disegno. Spero che Rosa abbia conservato quella lettera perché era veramente molto bella e ogni innamorata/o , secondo me, dovrebbe essere contento di riceverne una così.
*Pennablù*
, 2009