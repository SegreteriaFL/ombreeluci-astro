---
title: Chi ha visto Adriano?
date: 2008-06-27
author: Pennablù
slug: chi-ha-visto-adriano
wp_id: 33488
original_url: "https://www.ombreeluci.it/?p=33488"
cluster_id: 2
has_comments: false
tags:
  - pennablu
umap_x: 6.150715351104736
umap_y: 8.503410339355469
umap_z: 8.503541946411133
issue_number: OEL-104
---

I
da, la nostra maestra di ceramica, è una signora dai capelli bianchi e bene ondulati, slanciata e dritta nel portamento, ben conosciuta nel quartiere che percorre mattina e sera con Dino, il suo vivacissimo bassotto a pelo lungo. È stata per tanti anni maestra d’asilo e di quegli anni non ha dimenticato niente: bambini, insegnanti, tecniche di lavoro... Oggi ci racconta tutta contenta: “Ieri alla televisione ho rivisto Adriano, l'ho riconosciuto subito e sono passati più di trent'anni!” “Adriano chi?” chiedono alcune di noi perché questo personaggio non ha niente in comune con la pittura della creta e l’incollatura di immagini che stiamo eseguendo. E allora Ida sorride e ci racconta. “Era un bambino di cinque anni, focomelico, aveva solo due moncherini al posto delle braccia. I genitori non si erano sentiti in grado di tenerlo, era stato affidato al brefotrofio e lì viveva. Quando lo hanno iscritto all Asilo Verde, dove allora lavoravo, non diceva niente, non camminava ancora, ma si trascinava contento sul sederino spingendosi come poteva. Come mi sono affezionata a lui! Gli parlavo sempre... Lo prendevo sotto le ascelle e gli insegnavo a camminare e quasi subito ha imparato il mio nome: Ida, Ida, diceva sempre, Ida mi cercava e mi chiamava sempre. Dopo qualche mese sapeva anche camminare e come andava spedito...Poi ci ha lasciato per continuare la scuola. Ma non finisce qui... Due anni più tardi è venuta al nostro asilo per svolgere il suo tirocinio, una ragazza che lavorava con i bambini al brefotrofio. Le ho detto che avevamo avuto un bambino loro qui da noi...che si chiamava Adriano... Ah, mi ha interrotto subito lei: Sei tu allora la misteriosa Ida! Adriano certo è un bambino vivace, è ancora con noi e spesso chiama Ida...Ida. Non riuscivamo a capire chi fosse questa donna tanto invocata. Un fatto è certo: non ti ha proprio dimenticato! “Erano passati due anni e ancora si ricordava di me” E a questo punto Ida si commuove un po’...e chi non lo farebbe?... poi continua: “ E ieri mattina me lo sono rivisto davanti e che giovanotto si è fatto...ma la faccia è la stessa. Lo intervistavano in una trasmissione perché, pensate un po’, è diventato con l’ausilio delle protesi, campione di boxe nella categoria disabili. Proprio un giovanottone, e io gli ho insegnato a camminare e a dire le prime parole...e mi chiamava e mi voleva sempre. Capito Adriano? Anche se sei diventato un giovanottone campione di boxe la tua prima maestra Ida ti ricorda e vorrebbe rivederti e abbracciarti. Vedi se puoi accontentarla! E complimenti per la tua carriera da parte di tutti gli amici dell’Alveare!
*Pennablù*
, 2008