---
title: Andiamo avanti
date: 2002-03-10
author: Mariangela Bertolini
slug: andiamo-avanti
lang: it
numero_rivista: "Ombre e Luci"
id_numero: "OEL-77"
issue_number: OEL-77
wp_id: 23998
original_url: "https://www.ombreeluci.it/?p=23998"
cluster_id: 0
has_comments: false
umap_x: 5.200246810913086
umap_y: 6.957033157348633
umap_z: 10.291899681091309
---
Anche se non numerose come speravamo, le vostre risposte [alla nostra domanda](https://www.ombreeluci.it/2001/vogliamo-andare-avanti/) - a parole *e* in contributo economico – hanno diradato dubbi e incertezze. **"Andate avanti, non mollate!"** **Grazie per l'incoraggiamento. Ne avevamo bisogno** . Quando, circa venti anni fa, abbiamo cominciato a dialogare con voi su queste pagine, lo abbiamo fatto spinti dalla consapevolezza che molti genitori di figli disabili erano soli, smarriti, pieni di difficoltà e di amarezze. Volevamo creare una reta di solidarietà almeno a parole - con quanti desideravano sentirsi meno soli e meno abbandonati.

**Poco alla volta e insieme, ci siamo confrontati, abbiamo espresso desideri e bisogni, dato sfogo, a volte, alle difficoltà che ci sembravano insormontabili** . Ci siamo aiutati spesso, andando a cercare notizie, luoghi, persone, centri, medici, servizi che potevano essere di aiuto all'uno o all'altro. Forse pochi hanno ricevuto questo aiuto concretamente, ma alcuni pare proprio di si. Abbiamo raccontato le esperienze positive vissute da alcuni per incoraggiare e stimolare quelli che si scontravano con momenti e crisi di segno negativo. Abbiamo dato spazio a riflessioni e ad esperienze di alcune persone che per tutta la vita si sono dedicate, in concreto, all'accompa gnamento e all'educazione delle persone disabili e dei loro genitori. Non so quanti dei nostri lettori giovani si sono ritrovati nel leggere Ombre e Luci. Da parte nostra li abbiamo tenuti presenti per rispondere alle loro richieste, ai consigli che ogni tanto ci chiedeva no. Nei limiti del poco spazio a disposizione, abbiamo accolto i loro racconti sulle scoperte inaspettate che facevano vivendo momenti di tempo libero di servizio, di vacanza con i loro coetanei disabili.

**Mentre stendo questo bilancio approssimativo, rivedo nel ricordo volti e figure di persone divenute care e vicine** . Alcune mai incontrate di persona, solo sentite al telefono. Altre, seguite più da vicino ospitate e ascoltate nella nostra austera e un po' umida redazione, Ricordo una giovane mamma con il suo bambino irrequieto di 9 anni, entrare dicendo: "Sono ebrea, sono divorziata, sono atea. Posso entrare lo stesso?" Certamente si era fatta di noi un'immagine impietosa. Ci eravamo proposti di non catalogare mai nessuno nella nostra accoglienza e di aprire le nostre braccia e il nostro cuore a chiunque avesse bussato in cerca di aiuto.

**Non ricordo di aver mai vissuto un incontro sgradito** . In tutti, sempre, abbiamo trovato affabilità e calore nel dialogo, attenzione e docilità nell'ascolto, un desiderio vero di cercare insieme le soluzioni possibili, anche se spesso non facili e non evidenti. Nei casi più drammatici, dove non c'erano risposte o ricette pronte, ci siamo sempre lasciati con l'impressione di aver passato un momento buono insieme, reciprocamente contenti di esserci almeno interrogati sul come "tirare avanti"

**I pochi mezzi a disposizione, la poca competenza specifica, le poche conoscenze scientifiche, non ci hanno mai fermati** . Siamo andati avanti con l'impegno di non tirarci indietro, di sorridere dei nostri errori. Se guardo indietro, penso a certe frasi che amiche sagge mi lanciavano ogni tanto: "Ma con quale autorità scrivete ai genitori di...?" "Ma che cosa dite a chi vi chiede...?" Ripensandoci, confesso che spesso ci siamo sentiti inadeguati. Questo però non ci ha mai fermato: ci ha fatto dubitare e ci siamo dette: "Ho le braccia che mi cadono fin sotto terra!", ma ogni volta ci siamo rifatti animo pensando che i nostri piccoli sconforti erano stupidaggini di fronte alle sofferenze, alle stanchezze e alle solitudini di cui eravamo testimoni.

Cosi abbiamo proseguito per la strada che voi lettori e amici ci indicavate di volta in volta, armati di buona volontà e di un po' di umorismo. Abbiamo soprattutto affidato il nostro lavoro" all'aiuto e alla protezione di quel Signore Gesù che si è fatto prossimo dei più poveri e dei più malandati.

- *Mariangela Bertolini* , 2002

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, con una grave disabilità. È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela

Questo articolo è tratto da
[Ombre e Luci n.](https://www.ombreeluci.it/project/ombre-e-luci-n-77-lasciami-diventare-grande/)

#### Editoriale

[Andiamo avanti](https://www.ombreeluci.it/2002/andiamo-avanti/)
di M. Bertolini

#### Articoli

[Un libro interessante sull’adolescenza dei ragazzi disabili](https://www.ombreeluci.it/2002/un-libro-interessante-adolescenza-ragazzi-disabili-chi-sarei-se-potessi-esserebozza-automatica/)
di M.T. Mazzarotto
[Accettare che mi lasci](https://www.ombreeluci.it/2002/accettare-che-mi-lasci/)
di M.H.Mathieu
[Come preparare il distacco](https://www.ombreeluci.it/2002/come-preparare-il-distacco-spunti-riflessioni-dopo-di-noi/)
di N. Schulthes
[Conoscere l'handicap: la sindrome Williams](https://www.ombreeluci.it/2002/conoscere-lhandicap-la-sindrome-di-williams/)
di Redazione
[Scuole di lavoro](https://www.ombreeluci.it/2002/scuole-di-rapporti-umani/)
di Jean Vanier
[Storie di rapporti umani](https://www.ombreeluci.it/2002/storie-di-lavoro-chi-sarei-se-potessi-essere-la-condizione-adulta-del-disabile-mentale/)
di Redazione

#### Rubriche

[Dialogo aperto](https://www.ombreeluci.it/2002/dialogo-aperto-n-77/)

#### Libri

[Piccoli messaggeri d’amore: genitori di bambini con la sindrome di down](https://www.ombreeluci.it/2002/piccoli-messaggeri-damore-genitori-di-bambini-con-la-sindrome-di-down-recensione-libro/)
,
[Nella stessa barca](https://www.ombreeluci.it/2002/nella-stessa-barca-quando-lhandicap-mentale-entra-in-famiglia-recensione-libro/)
, AAVV