---
title: The Specials. Fuori dal comune – La recensione di Cinus
date: 2021-05-14
author: Claudio Cinus
slug: the-specials-fuori-dal-comune-la-recensione-di-cinus
wp_id: 24834
original_url: "https://www.ombreeluci.it/?p=24834"
cluster_id: 9
has_comments: false
umap_x: 8.881107330322266
umap_y: 8.478962898254395
umap_z: 3.090613603591919
issue_number: OEL-156
---

Olivier Nakache e Éric Toledano sono due registi il cui nome forse è difficile da ricordare, ma che hanno una certa notorietà dovuta al successo di *Quasi amici* . Nel 2019 hanno avuto l’onore di chiudere il Festival di Cannes col loro nuovo film *The Specials - Fuori dal comune* , finalmente disponibile in streaming anche in Italia.

— Leggi anche: **The Specials: raccontare la responsabilità del bene comune**

Vincent Cassel e Reda Kateb sono calati in un contesto che in Francia esiste davvero: quello delle associazioni che si prendono cura delle persone con autismo con disturbi particolarmente gravi. **Lo stato francese sembra disinteressarsi di questi casi complicati, o meglio, ammette di non essere in grado di farsene carico: sono le associazioni, quindi, a intervenire.** Non hanno una legittimazione pubblica ma riempiono il vuoto sanitario e normativo con l’impegno e la dedizione nei confronti del prossimo. Questa è l’occupazione di Bruno (Cassel) e Malik (Kateb) nel film: aiutano persone con autismo che nessun altro vuole aiutare e devono pure difendere la loro attività durante le ispezioni statali. Il rapporto tra la finzione e la realtà è la questione più controversa del film: non c’è bisogno di inventare nulla per commuovere o toccare le coscienze del pubblico, allo stesso tempo, però, le esigenze narrative hanno spinto a privilegiare dei casi molto difficili. **L’attenzione, più che sul raccontare l’autismo, è concentrata soprattutto su chi se ne fa carico.**

**I due protagonisti interagiscono con attori realmente affetti da autismo, aspetto che dona una certa credibilità a tutta la storia:** ma per essere ancora più credibile, forse il film avrebbe dovuto dare ancora più spazio alle sequenze delle terapie, troppo brevi e non abbastanza significative, nonché spiegare meglio le ragioni sia dei malati che degli educatori. Risalta soprattutto il forte atto di accusa contro le istituzioni francesi: è difficile accettare che, in caso di necessità, ci si debba fidare più della buona volontà dei singoli che dello stato a cui si pagano le tasse.