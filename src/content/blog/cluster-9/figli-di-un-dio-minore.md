---
title: «Figli di un Dio minore»
date: 1997-09-19
author: Redazione
slug: figli-di-un-dio-minore
wp_id: 11636
original_url: "https://www.ombreeluci.it/?p=11636"
cluster_id: 9
has_comments: false
tags:
  - cinema-e-disabilita
umap_x: 8.788434982299805
umap_y: 8.657472610473633
umap_z: 2.916114568710327
---

Figli di un dio minore. (Children of a lesser god), 1986, USA, R. Haines, (F) - Lui è un insegnante in una scuola per non udenti, lei un’inserviente sordomuta dalla nascita. Si innamorano e dopo molte difficoltà, il sentimento riuscirà a far loro superare tutte le barriere. Benché un po’ troppo hollywoodiano, il film riesce comunque a dare un quadro di quanto sia importante l’assistenza di insegnanti qualificati per aiutare le persone sordomute. È una trama romantica (forse troppo) e volutamente ottimistica: buona l’interpretazione dei due protagonisti eccessivamente belli, perfetti e puri per essere credibili.

**Ti è piaciuto il film?** Mi è piaciuto molto perché parla di una sordomuta americana, Sarah, bella e affascinante. Lei non parla più e si innamora di James, il professore che insegna a parlare ai sordi di una università.

**Quali aspetti del carattere della protagonista ti hanno colpita?** La protagonista ha un carattere molto duro e crudele, irritante e ribelle, però ha la passione ed è intelligente.

**Trovi in te delle somiglianze con gli atteggiamenti della protagonista?** Tra me e Sarah ci sono molte differenze perché ho la voce normale quindi so parlare bene e so usare anche il linguaggio gestuale: ho imparato a usare la voce alla scuola dei sordomuti.

**Perché la protagonista non vuole servirsi del linguaggio verbale (non gestuale)? E tu cosa pensi in proposito?** La protagonista rifiuta di parlare con la voce e soffre molto perché ha avuto un trauma quando era piccola, i suoi amici l’hanno presa in giro per la sua voce brutta e terribile, così usa solamente il linguaggio non verbale. Per me è molto importante parlare con la voce, ma penso che Sarah si vergogni perché la sua voce è brutta e molto camuffata; infatti non accetta di imparare.

**Ti sembra che il regista sia sincero e veramente coinvolto dalla problematica dei sordi o che abbia solo voluto girare un film commerciale?** A me sembra che il regista abbia affrontato il mondo dei sordi in maniera vera e commovente. Sono contenta perché per la prima volta questo film è stato trasmesso con i sottotitoli. Infatti sono stati sottotitolati quasi esclusivamente i film in prima serata e sulle reti nazionali. Questo è molto importante per la comunicazione tra i sordi e gli udenti: non è possibile capire un film senza i sottotitoli perché manca il dialogo che è fondamentale nella vicenda. Spero che i film siano sempre più spesso sottotitolati per i non udenti.