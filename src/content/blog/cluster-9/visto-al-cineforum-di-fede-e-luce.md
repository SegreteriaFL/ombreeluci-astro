---
title: Visto al cineforum... di Fede e Luce
date: 2017-03-16
author: Rita Di Nale
slug: visto-al-cineforum-di-fede-e-luce
wp_id: 39662
original_url: "https://www.ombreeluci.it/?p=39662"
cluster_id: 9
has_comments: false
umap_x: 9.1437349319458
umap_y: 7.956460952758789
umap_z: 3.474759101867676
issue_number: OEL-140
---

Dallo scorso anno, con le comunità di Fede e Luce di Roma ci incontriamo per un cineforum in una sala del Convento Santi Apostoli grazie alla disponibilità del nostro assistente spirituale Padre Roberto.

Lo scorso anno abbiamo visto "Belle e Sebastien" e "Le Cronache di Narnia", mentre quest'anno ci siamo incontrati per vedere insieme "Azur e Asmar" e "Ho amici in paradiso". Con quest'ultimo film abbiamo sperimentato una nuova esperienza: incontrare il regista del film, Fabrizio Maria Cortese. Fabrizio è stato subito disponibile a partecipare al cineforum e a vedere con noi il film ed è stato molto emozionante per tutti!

Il film è stato girato nel Centro dell'Opera Don Guanella di Roma con otto attori ospiti inseriti nel cast. Uno di loro, Paolo Silo, fa parte di Fede e Luce e noi tutti lo conosciamo bene! La storia parla di un uomo che, per evitare il carcere, accetta di passare un anno come operatore del Centro Don Guanella.

Al suo arrivo, il Direttore, impersonato da Antonio Catania, gli spiega la prima regola: "Sii sempre gentile con i pazienti e abbracciali ogni volta che te lo chiedono". Il protagonista ci mette un po' ad adeguarsi a questo nuovo stile di vita. Come dice Laura «all'inizio non riusciva a dormire perché i ragazzi russavano e lui andava a dormire nella sua macchina. Ma piano piano si affeziona».

E propone addirittura di mettere in scena uno spettacolo con gli ospiti del centro di cui diventa grande amico. Il regista Fabrizio invece ci ha detto di essersi ambientato subito con gli attori ospiti del Centro ma che sono state necessarie parecchie settimane per ottenere la loro attenzione o, come ha detto lui, "il silenzio", per poter poi passare alla recitazione e poi alle riprese vere e proprie.

A Marco è piaciuto molto riconoscere il posto dove spesso organizziamo la Festa della Primavera; Gianni mi ha voluto dire, emozionato che c'erano bambini Down nel film e che dovevo dirlo a sua sorella.

Fabrizio si è dimostrato molto affabile e gentile anche con noi e chissà che non ne esca qualche bella collaborazione per il futuro!

PS: Grande successo a Hollywood! Il film è stato selezionato per una rassegna di cinema italiano passato e presente: ha superato qualsiasi barriera culturale, emozionando la sala, spingendola ad un lungo applauso terminato con una standing ovation. Per altro vedi http://www.aldiladelcinema.com/amici-paradiso-conquista-hollywood/. -

*Rita Dinale* , 2016