---
title: Cambiamenti in arrivo nel cinema italiano
date: 2025-05-23
author: Niccolò Scarnato
slug: cambiamenti-in-arrivo-nel-cinema-italiano
wp_id: 48499
original_url: "https://www.ombreeluci.it/?p=48499"
cluster_id: 9
has_comments: false
tags:
  - autismo
umap_x: 8.612548828125
umap_y: 8.415118217468262
umap_z: 3.4456076622009277
issue_number: OEL-172
---

Negli ultimi anni, anche in Italia qualcosa sta cambiando nella scelta degli attori per un ruolo come quello di un personaggio con autismo.

*Le Ali Invisibili* è un cortometraggio intenso e coinvolgente che affronta il tema dell'autismo con uno sguardo autentico e toccante. La storia segue il percorso di Alessio, un giovane autistico che sogna di diventare un attore professionista e si scontra con i pregiudizi e le barriere comportamentali dei registi teatrali, che invece di valorizzarlo finiscono per ostacolarlo. Un’esperienza che ho vissuto personalmente molte volte.

Altro tema affrontato dal film è il “dopo di noi” vissuto dall’inedito punto di vista di un figlio e del suo terrore di perdere sua madre, sua unica figura genitoriale e unica “ancora” che lo tiene a terra. Il film è prodotto dall’Accademia AIFAS e diretto da Marco Trionfante, attore e regista alla sua seconda opera dopo *Affari Tropp Segret* . Il cast include Lorenzo Flaherty, noto per serie di successo come *Distretto di Polizia* e *RIS - Delitti imperfetti* . L’aiuto-regia è di Alessio Piretti ( *Un medico in famiglia* , *I Cesaroni* , *Boris* ), mentre la fotografia è curata da Alessio Ciaffardoni, professionista che ha collaborato con registi del calibro di Paolo Sorrentino, Edoardo De Angelis, Antonio Albanese e Asia Argento. Il montaggio e la post-produzione sono stati affidati a Esmeralda Calabria, una delle montatrici più apprezzate del cinema italiano. Il film è impreziosito da una colonna sonora originale firmata dal maestro Cristiano Corradetti e include un brano speciale di Gianna Nannini.

La sceneggiatura è stata scritta da Marco Trionfante e Giulio Troli, che ha collaborato con Matteo Garrone nei film *Pinocchio* e *Dogman* . Il cortometraggio è stato girato tra San Benedetto del Tronto e Offida, in provincia di Ascoli Piceno, due location suggestive che fanno da sfondo alla narrazione. Inoltre, il progetto ha coinvolto attivamente gli studenti del Liceo Rosetti di San Benedetto Del Tronto e del Liceo Licini-Orsini di Ascoli Piceno, creando un ponte tra il mondo del cinema e quello della formazione.

Ma *Le Ali Invisibili* non è solo un'opera cinematografica: è **un invito a guardare oltre le apparenze, a scoprire e valorizzare l’essenza di chi vive una condizione neurodivergente** con straordinaria forza e umanità. Il film è destinato a un percorso festivaliero nazionale e internazionale con l’obiettivo di sensibilizzare il pubblico sulla realtà dell’autismo e sui pregiudizi che lo circondano.

Nelle varie interviste che ho ricevuto ho sempre voluto ripetere una risposta per me importante: «Io non recito nel film, ma nella vita di tutti i giorni per soddisfare le aspettative della società che mi circonda. Quando faccio provini, sono costretto a recitare due volte e questo crea dissonanza.»

Con un'opera come questa, il cinema italiano inizia a raccontare l’autismo in modo autentico, restituendo agli spettatori un’immagine più fedele della neurodivergenza, finalmente vista e raccontata dall'interno. Il corto [è disponibile qui](https://www.tulipanidisetanera.rai.it/dl/portali/site/articolo/ContentItem-2778e383-3122-4a3d-94c6-50053d33389a.html) .

Un altro film recente che affronta il tema dell’autismo è *La Vita da Grandi* , diretto da Greta Scarano e in uscita nelle sale il 3 aprile. La storia segue Irene (Matilda De Angelis), una giovane donna che torna a Rimini per prendersi cura del fratello maggiore Omar (Yuri Tuci), un ragazzo autistico con grandi sogni: vuole sposarsi, avere tre figli e diventare un famoso rapper. Ma per realizzare questi obiettivi deve prima raggiungere l’autonomia. Anche *La Vita da Grandi* affronta il delicato tema del “dopo di noi” e lo fa con una miscela di umorismo e profondità.

La storia è basata sulla vera storia dei fratelli Damiano e Margherita Tercon, che insieme a Philip Carboni (fidanzato di Margherita) formano il trio comico I Terconauti. La sceneggiatura è scritta da Sofia Assirelli, Tieta Madia e Greta Scarano, e ha avuto la consulenza di Damiano e Margherita Tercon, oltre che di specialisti sull’autismo come la celebre (per chi come me nel “mondo” dell’autismo ci vive a pieno) dottoressa Valentina Pasin. La pellicola è prodotta da Matteo Rovere ed è una produzione Groenlandia, Halong, con Rai Cinema in collaborazione con Netflix, con il sostegno della Regione Emilia-Romagna, dell'Emilia-Romagna film commission e del Comune di Rimini.

Yuri Tuci, essendo autistico, **porta anche lui sullo schermo un'interpretazione più vicina alla realtà** , senza filtri neurotipici. Questo dettaglio rende il film ancora più significativo, perché finalmente un attore autistico interpreta un personaggio autistico anche in una produzione mainstream italiana.

**Ombre e Luci è anche una newsletter** Ci trovi storie, spunti e riflessioni per provare a cambiare il modo di vedere e vivere la disabilità. Se prima vuoi farti un'idea [qui trovi l'archivio di quelle passate](https://www.ombreeluci.it/newsletter/) .