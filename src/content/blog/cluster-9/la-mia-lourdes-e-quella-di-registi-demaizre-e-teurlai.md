---
title: La mia Lourdes. E quella di registi Demaizère e Teurlai
date: 2020-02-20
author: Serena Sillitto
slug: la-mia-lourdes-e-quella-di-registi-demaizre-e-teurlai
wp_id: 16487
original_url: "https://www.ombreeluci.it/?p=16487"
cluster_id: 9
has_comments: false
umap_x: 9.150948524475098
umap_y: 8.022331237792969
umap_z: 3.4588327407836914
issue_number: OEL-152
---

Mi sono chiesta per giorni cosa non mi convincesse fino in fondo del documentario che Thierry Demaizière e Alban Teurlai hanno girato a Lourdes. Mi sono anche chiesta quanto sulle mie impressioni incidessero la familiarità più che ventennale che ho con questo posto e la “gelosia” nel vedere raccontato un mondo che, pur sapendo essere di tutti, sento troppo mio. Come quando ascolti la cover della tua canzone preferita e se da un lato ti piace, dall’altro lato non ti convince del tutto perché c’è qualcosa che non ti sembra al posto giusto.

L’umanità che arriva a Lourdes è esattamente così come ce la raccontano Demaizière e Teurlai. Nei racconti dei protagonisti ho rivisto e rivissuto tante storie e tanti volti che ho avuto il dono di poter accarezzare: lo strappo di un incidente stradale, la condanna di una morte annunciata, il mistero del dolore innocente, il disprezzo assoluto della vita che spinge a diversi tentativi di suicidio, la fragile tenerezza della vecchiaia, la spensieratezza violata della gioventù, la vendita del proprio corpo e la ricerca contraddittoria della propria anima, il servizio agli ammalati, i disciplinatissimi pellegrinaggi dei militari e le chiassose e coloratissime invasioni di gitani.

A Lourdes è proprio così: c’è tutto e il contrario di tutto. Dieci e lode ai registi per l’indagine antropologica sui due grandi misteri della vita umana – l'amore e il dolore – che hanno saputo coniugare e declinare, senza giudizi di sorta, con i più diversi registri stilistici, cucendo su misura, per ogni storia, un abito perfetto per taglia, modello e colore, usando la nobiltà poetica del cinema maneggiando con cura le anime. Con l’unico neo di aver svilito un po’ troppo la sacralità dei luoghi, che avrebbero invece potuto e dovuto lasciar parlare di più invece che relegare negli angusti confini del linguaggio documentario.

**Quel retrogusto che all’inizio sentivo amaro ma che poi ho avvertito più dolce nel finale, nelle scene girate nelle piscine, è stato il racconto di Lourdes nella sua fisicità e nella sua luce, la mia Lourdes in quell’impasto unico di acqua, terra, aria e fuoco.** Laddove Dio e l’uomo si sono incontrati fisicamente, nelle apparizioni di Maria a Bernadette, è inevitabile che i luoghi fisici abbiano molto da dire.

Mentre la Lourdes di Demaizière e Teurlai è la Lourdes dell’uomo che cerca Dio – ed ecco l’indugiare quasi ossessivo della telecamera nelle mani che accarezzano la grotta, nella via crucis, nelle processioni, nella cura dei corpi – io credo, invece, che la vera Lourdes sia quella di Dio che cerca l’uomo e che per parlargli lo chiama, con voce materna, in una grotta. “A Lourdes si sta bene perché è come tornare a casa dalla mamma e a casa della mamma tutti stanno bene” dice un saggio gitano a metà documentario. La casa della mamma a Lourdes è una grotta che quando nel 1858 Maria appare a Bernadette, una ragazzina analfabeta e poverissima, è una specie di discarica a cielo aperto, come se oggi Maria apparisse a una bambina rom a Malagrotta.

Maria chiede a Bernadette di mettersi a scavare con le mani nella melma, di sporcarsi il viso con quel fango e continuare a scavare ancora finché dal fango non cominci a sgorgare acqua limpida da bere e con cui lavarsi viso e mani. Come se Maria chiedesse alla bambina rom di prima di mettersi a scavare sotto i rifiuti di Malagrotta per far sgorgare da lì un’acqua miracolosa.

Ecco, in quella grotta dove oggi passano milioni di pellegrini, Maria è apparsa in un anfratto a forma di utero materno: quell’immagine che abbiamo visto milioni di volte sulle cartoline e che tutti colleghiamo visivamente a Lourdes, con la caratteristica statua della Vergine, realizzata su indicazione della stessa Bernadette, non compare mai nel docufilm di Demaizière e Teurlai e di certo non è un caso. Avrei desiderato più grotta celeste, più acqua che scorre, più cielo che brilla di colori a volte luminosi a volte minacciosi. Di pari passo con il merito che riconosco ai registi francesi di aver spogliato la narrazione di Lourdes di tutta quella zavorra di retorica pro e contro che abbiamo visto e sentito in tutte le salse, avrei fortemente – e anche egoisticamente – desiderato che trovassero il modo di raccontare anche la “mia” Lourdes: il mistero di Dio che chiama l’uomo senza stancarsene mai, anche quando l’uomo ha bisogno di celebrarLo con le sue opere materiali, come per il santuario che ha costruito sulla grotta e per le tante opere di razionalizzazione degli spazi per la preghiera, i ceri, l’acqua e le piscine. Resta comunque il mio invito – per chi ci è già stato, per chi ci andrà, per chi è allergico ai pellegrinaggi – di andare al cinema a vedere *Lourdes* . E non intimoritevi per la folla che la anima. Non è una calca che opprime: è un popolo in cammino, un puzzle di cui voi siete un tassello insostituibile. Chiunque voi siate.

Iscriviti e ricevila ogni quindici giorni

### Con 2€ al mese riceverai il nuovo numero di Ombre e Luci in anteprima digitale.

–- -–

### **Lourdes**

*2019, Francia, 95 min. di Thierry Demaizière e Alban Teurlai*