---
title: "Parolimparty, seconda edizione dell'evento multisport inclusivo"
date: 2019-09-11
author: Redazione
slug: parolimparty-seconda-edizione-dellevento-multisport-inclusivo
lang: it
wp_id: 12933
original_url: "https://www.ombreeluci.it/?p=12933"
cluster_id: 13
has_comments: false
tags:
  - olimpiadi
  - paralimpiadi
  - sport
umap_x: 8.899504661560059
umap_y: 5.171693325042725
umap_z: 8.961079597473145
issue_number: OEL-148
---

Sei testimonial campioni degli sport paralimpici, circa cinquecento partecipanti ai tornei e alle attività sportive, migliaia di presenze nei vari momenti della manifestazione. Confermano i già straordinari risultati dello scorso anno, i numeri della seconda edizione del **“Parolimparty”** , la mega convention multisport da spiaggia che per tre giorni ha animato il lido **“Open Sea AISM”** di Milazzo, l’unica struttura in Sicilia che garantisce a tutti la balneazione assistita. Parlano di un vero e proprio successo l’ **Associazione Italiana Sclerosi Multipla** , **MediterraneaEventi** , **Bios** e il **Comune di Milazzo** , le quattro realtà che hanno promosso la manifestazione in cui normodotati e persone con disabilità si sono cimentati in nove tornei: dal **baskin** al **rugby in carrozzina,** dal **sitting volley** al **calcio balilla** , dal **tiro con l’arco** alla **scherma** , passando per svariate attività di **fitness** . Agonisti e amatori, bambini e adulti si sono confrontati tutti alle stesse condizioni. « *Sono stati tre giorni all’insegna dell’inclusione. Il Parolimparty è un contesto esperenziale che va vissuto dal primo all’ultimo minuto* ». **Angelo La Via** , consigliere nazionale **AISM, Associazione italiana sclerosi multipla** , parla di continua evoluzione culturale: « *Dal mare aperto a tutti, allo sport aperto a tutti. È evidente che qui al lido si incontrano l'emozione e l'agonismo che si incrociano con l’emotività dei volontari. Ritengo che vivere il Parolimparty ti libera da pregiudizi e dalla diffidenza e ti permette un impatto con la persona. Parolimparty è una continua scoperta di emozioni e di sguardi: in questi giorni si accende la speranza di una società più inclusa. C’è ancora tanto da lavorare ma l’Aism, la Mediterranea eventi e l’associazione Bios hanno voluto scommettere in un progetto che vuole fare la differenza, coscienti che la disabilità è un patrimonio di tutti, e non uno strumento di qualcuno. Mi auguro che l’inclusione vera si concretizzi non solo a parole. È un diritto delle persone abbattere le barriere architettoniche ma è anche un dovere renderlo possibile* ». La Via ha concluso con un desiderio: « *Voglio lanciare l’edizione 2020 perché sia ancora più competitiva e partecipata* ». « *In questa seconda edizione abbiamo raggiunto nuovi obiettivi: inserendo ulteriori discipline sportive e ricevendo grandi emozioni da tutti i partecipanti. Sono stato il primo io a riceverne vedendo bimbi di otto anni gareggiare senza timore con persone con disabilità e poi chiedere l’autografo ai campioni del mondo che abbiamo ospitato. Campioni dello sport che hanno vinto la loro disabilità e non sono famosi come Totti o Del Piero»* . **Alfredo Finanze** , presidente di Mediterranea eventi è l’anima del Parolimparty: ideatore, promotore, coordinatore della tre giorni. « *Siamo molto contenti -* continua Finanze *- perché abbiamo arricchito questa seconda edizione di una disciplina spettacolare come il rugby in carrozzina e stiamo già prevedendo un’iniziativa che possa coinvolgere tutte le società d’Italia per l’anno prossimo.* »

Tanti anche i campioni degli sport paralimpici che hanno voluto farsi testimonial della manifestazione e che sono arrivati a Milazzo per raccontare quanto lo sport sia capace di abbattere ogni barriera, fisica e culturale. La prima schermitrice agonistica con sclerosi multipla **Valeria Pappalardo** , il volto nazionale del sitting volley **Nadia Bala** , il nove volte campione di calcio balilla **Francesco Bonanno** , il campione del mondo con la nazionale italiana di calcio a 5 **Carmelo Messina** , il team manager della “Wheelchair Rugby Catania”, l’unica squadra di rugby in carrozzina del Sud Italia **Salvo Mirabella** e il capitano della nazionale femminile di pallacanestro sorde **Simona Cascio** .

Fonte: [Gazzetta del Sud](https://messina.gazzettadelsud.it/foto/sport/2019/09/09/sport-e-disabilita-in-migliaia-a-milazzo-per-parolimparty-2019-foto-88d4163c-61e6-441e-95c0-1db8a41b5fcf/3/)

### Bastano 2€ al mese per sostenere Ombre e Luci. Dona subito.