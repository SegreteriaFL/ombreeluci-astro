---
title: "Brescia: raccolta fondi per i \"progetti sollievo\""
date: 2019-01-24
author: Redazione
slug: brescia-raccolta-fondi-per-i-progetti-sollievo
lang: it
wp_id: 11186
original_url: "https://www.ombreeluci.it/?p=11186"
cluster_id: 13
has_comments: false
tags:
  - raccolta-fondi
  - fundraising
umap_x: 8.132255554199219
umap_y: 7.131750106811523
umap_z: 8.326214790344238
issue_number: OEL-148
---

Sono attese oltre mille persone allo spiedo messo in calendario per domenica 3 febbraio per aiutare la **cooperativa sociale «Cvl»** di Lumezzane a regalare **un momento di leggerezza e un sorriso alle persone disabili e alle rispettive famiglie.** Ci penserà il **Gruppo spiedo solidale** , che ha deciso di sostenere l'iniziativa della cooperativa, oggi in forse per la carenza di finanziamenti pubblici. L’esigenza è quella di finanziare **il progetto «Supporto svago»** nato anni fa per rispondere ad un doppio bisogno: offrire alle famiglie momenti di sollievo dalla quotidianità, per recuperare energie da destinare alla cura del proprio caro, e permettere alle persone disabili di sperimentare nuove situazioni di vacanza. Per questo la Cvl organizza da alcuni anni sia **weekend ricreativi** , sia **sabati di apertura straordinaria nel centro diurno di Lumezzane** : alcune di queste iniziative sono finanziate dalla Regione, ma le esigenze, come spesso accade, superano la somma erogata.

«Abbiamo quindi pensato a una raccolta fondi per garantire la continuità di queste esperienze così preziose - spiega il coordinatore **Sandro Bicelli** -. I progetti sollievo sono stati promossi dalla Regione qualche anno fa, ma ultimamente i finanziamenti arrivano a intermittenza. Per questo ci siamo mossi autonomamente, e così potremo eventualmente integrare i fondi che Milano potrebbe decidere di rimettere a disposizione». **L’obiettivo è quello di garantire momenti di sollievo a prescindere dalle risorse pubbliche** , e la risposta degli specialisti dello spiedo solidale non si è fatta attendere. In realtà questa è la prima iniziativa che il gruppo organizza oltre il progetto inziale dedicato ai terremotati di Amatrice. « **Nasciamo nel 2016, in seguito al dramma che aveva colpito il Centro Italia** - ricorda **Roberta Bertarini** , una delle promotrici -. Questa è la prima iniziativa che organizziamo a favore di altre realtà, ma ce ne saranno altre. Ci piacerebbe organizzare eventi a sostegno delle persone del territorio. È una sperimentazione». Il comitato è composto dagli **Alpini di Sarezzo** , dal **Gaim** , dall’ **Associazione Andersen di Gardone** , dalle **Penne Nere,** dall’ **oratorio di Lumezzane San Sebastiano** e dai **Liupard Sband** , tutte realtà particolarmente vivaci a cui le idee in solitaria non mancano, e che per le grandi occasioni si uniscono.

L’invito è quindi quello di esserci **domenica 3 febbraio alle 12,30 nella sala Paolo VI** per spiedo e polenta a partire da 10 euro. Prenotazioni ai numeri **339 5990343** e **366 7138948** .

Fonte: [Brescia Oggi](http://www.bresciaoggi.it/territori/valtrompia/lumezzane/disabilità-una-festa-a-tavola-per-aiutare-i-progetti-della-cvl-1.7056774)

### Bastano 2€ al mese per sostenere Ombre e Luci. Dona subito.