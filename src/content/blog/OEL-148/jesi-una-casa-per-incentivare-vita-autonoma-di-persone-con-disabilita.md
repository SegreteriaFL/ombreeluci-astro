---
title: "Jesi, una casa per incentivare vita autonoma di persone con disabilità"
date: "2019-01-29"
author: "Redazione"
theme: "cluster-0"
cluster_id: 0
slug: "jesi-una-casa-per-incentivare-vita-autonoma-di-persone-con-disabilita"
lang: it
has_comments: false
tema_code: "T01"
tema_label: "Vivere la disabilità"
categoria_menu: "Disabilità"
issue_number: OEL-148
id_numero: "OEL-148"
numero_rivista: "Ombre e Luci"
---
L**a casa di Emma** è stata aperta il 26 gennaio scorso, in viale Puccini, quarto piano con ascensore, 95 mq più garage: ospiterà per due fine settimana al mese, dal sabato alle 10 alla domenica alle 17, **giovani dai 18 ai 35 anni con disabilità intellettive.

In tutto 14 – residenti nei 21 Comuni dell’Ambito 9 – che si alterneranno, sia maschi che femmine, in gruppi di 6, accompagnati dagli educatori del progetto** È tempo di andare.

Si tratta del secondo appartamento dedicato al vivere fuori casa, l’altro si trova in viale del Lavoro – ma è in affitto – per **favorire un percorso di lento e graduale distacco dal contesto familiare** in una situazione, comunque, inserita nella quotidianità del quartiere come modello di autonomia diffusa che fa proprio del territorio e del vicinato il suo punto di rilievo.

L’appartamento prende il nome dalla signora **Emma Petrini**, ospite della casa di riposo, deceduta due anni fa, che attraverso una donazione lo ha lasciato all’Asp Ambito 9 con un «atto di straordinaria generosità, lei era una persona difficile…», ha sottolineato il direttore Asp 9, Franco Pesaresi, intervenuto all’inaugurazione con l’assessora comunale **Marialuisa Quaglieri** e **Cristiana Pesaresi**, responsabile dell’Unità operativa disabilità dell’Asp 9.

Presenti anche i futuri ospiti, una rappresentanza del condominio e di quello di viale del Lavoro per sancire una giornata di festa che rappresenta la forza della rete attraverso la quale si è potuto realizzare questo progetto.

Una rete composta da **Asp 9,** **Umea Asur Av 2**,**Coos Marche** con la fattiva collaborazione del **Rotary Club** – presente il past president Egiziano Jencinella -, la **Cat Impianti** e **Coltorti Tende.

“**Se puoi sognarlo puoi farlo**” recita la frase impressa su alcune magliette che erano lì, nella Casa, e lo stesso direttore Pesaresi lo ha rimarcato affermando che «stiamo sperimentando percorsi diversi, molti ne parlano ma noi li facciamo e siamo molto soddisfatti dell’esperienza del primo appartamento, dove i ragazzi riescono anche a cucinare da soli e a impegnarsi per varie ore».

«Una giornata di gioia – ha detto un’entusiasta assessora **Quaglieri**, che ha tagliato il nastro insieme alle future ospiti **Rebecca Avenali** e **Maria Rita Di Palma** -, possiamo chiamarli come vogliamo questi progetti ma il succo è quello di rendere autonome queste persone. Stiamo dando una risposta reale e concreta e abbiamo coinvolto anche altri soggetti con i quali è bastata soltanto una telefonata a dimostrazione che il territorio risponde e lo fa al meglio».

Gli educatori del progetto sono **Mariano Fagioli**, **Silvia Tobaldi**, **Ilaria Stronati**, **Marzia Pennisi**, **Alvaro Sandroni**, **Gianluca Breccia** e **Marco Scarponi. I ragazzi e le ragazze ospitati vivranno in loro compagnia questa esperienza di condivisione propedeutica alla costruzione di una identità personale, svolgeranno attività, visiteranno luoghi, staranno fuori.

E si sposteranno con Donata una Lancia Fedra da 7 posti *donata*, appunto, dai genitori di una ragazza che partecipa al progetto.

https://youtu.be/j2H53rrFAyE

Fonte: [QDM Notizie](https://www.qdmnotizie.it/jesi-la-casa-di-emma-per-vivere-fuori-casa-foto-e-video/)

### Bastano 2€ al mese per sostenere Ombre e Luci. Dona subito.