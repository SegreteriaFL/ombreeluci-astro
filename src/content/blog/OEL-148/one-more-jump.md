---
title: One more jump
date: 2019-11-03
author: Claudio Cinus
slug: one-more-jump
lang: it
wp_id: 13609
original_url: "https://www.ombreeluci.it/?p=13609"
cluster_id: 6
has_comments: false
umap_x: 7.881710052490234
umap_y: 10.769122123718262
umap_z: 4.7986907958984375
issue_number: OEL-148
---

Nel 2005 due ragazzi di Gaza, Abdallah e Jehad, fondano il gruppo “Gaza parkour”: adattano alle macerie del luogo dove abitano la filosofia di questo sport che consiste nell’attraversare un percorso il più velocemente e atleticamente possibile, superando ogni tipo di ostacolo, soprattutto in ambienti urbani. Dodici anni dopo, nel 2013, Abdallah parte per partecipare a una competizione, e non rientrerà più a casa. Rimasto solo a Gaza, sperando che la recente tradizione non vada subito persa, Jehad tenta di insegnare il parkour ai più giovani; nonostante il dispiacere per l’abbandono dell’amico, immagina come potrebbe essere la sua vita lontano da lì. Il regista Emanuele Gerosa ha iniziato a filmare Abdallah quando ha scoperto che viveva come rifugiato in Italia, sempre inseguendo il suo sogno sportivo, ma costretto a cercare un lavoro per tirare avanti; poi è riuscito a filmare anche i ragazzi di Gaza e le loro acrobazie tra le rovine, tutti sospesi tra il sogno di andarsene e la necessità di trovare la forza per superare le difficoltà quotidiane di un luogo povero e isolato. Il più tormentato è sicuramente Jehad, che ha fatto richiesta di visto per andare via, ma che è anche l’unico della famiglia a badare agli anziani genitori. Perlomeno, il parkour – che sfrutta in modo creativo l’ambiente ferito da tanti conflitti – lo aiuta a immaginare una vita normale anche in un luogo tormentato; viceversa, in Italia, sembra che il parkour da allenamento e da competizione di Abdallah ne freni proprio quella libertà che lo aveva spinto a cambiare vita e lasciarsi alle spalle gli amici più cari. Solo nei titoli di coda scopriamo che, a riprese terminate, Abdallah ha avuto un incidente durante una dimostrazione di parkour. Ora si muove su una sedia a rotelle: per lui è iniziata un’altra sfida.

Titolo originale: **One more jump** Paese di produzione: **Italia / Libano / Svizzera** Anno: **2019** Durata: **81'** Genere: **Documentario** Regia: **Emanuele Gerosa**

### Bastano 2€ al mese per sostenere Ombre e Luci. Dona subito.

–- -–