---
title: "Bancomat: arrivano le audioguide per non vedenti"
date: 2019-01-09
author: Redazione
slug: bancomat-arrivano-le-audioguide-per-non-vedenti
lang: it
wp_id: 10962
original_url: "https://www.ombreeluci.it/?p=10962"
cluster_id: 13
has_comments: false
tags:
  - accessibilita
  - finanze
umap_x: 8.409924507141113
umap_y: 8.039021492004395
umap_z: 7.904946327209473
issue_number: OEL-148
---

Di semplice e pratico utilizzo, sono disponibili online ( [a questo link)](http://www.abi.it/Pagine/Mercati/Csr/Protocollo-ABI-Uici.aspx) le **audioguide concepite per agevolare le persone cieche e ipovedenti nell’utilizzo degli sportelli automatici ATM** – meglio noti, anche se impropriamente, come “sportelli bancomat” – **e dei POS** . La meritoria iniziativa rientra nel quadro delle azioni previste da un protocollo d’intesa siglato a suo tempo tra l **’ABI** (Associazione Bancaria Italiana) e l’ **UICI** (Unione Italiana dei Ciechi e degli Ipovedenti), con l’obiettivo di realizzare una serie di attività congiunte e progetti sperimentali di informazione ed educazione finanziaria, ed è stata sviluppata con la collaborazione della **Società Bancomat** e con il **Centro Nazionale del Libro Parlato** dell’UICI.

Nello specifico, come si legge in una nota diffusa dall’UICI, «le audioguide sono state segnatamente realizzate allo scopo di **favorire l’accessibilità ai citati servizi e strumenti di pagamento in un’ottica fortemente inclusiva** , rispondendo così a specifiche richieste della clientela per operare in autonomia. Infatti, con il processo di digitalizzazione in atto e il maggior ricorso alla “multicanalità”, gli sportelli automatici bancari e i terminali per i pagamenti con carte assumono un ruolo sempre più rilevante nelle abitudini delle persone».

La prima delle audioguide, dunque, delinea le caratteristiche dei principali componenti degli ATM e delle funzioni che si possono attivare, segnalando in particolare le informazioni necessarie per eseguire le operazioni di prelievo, secondo quanto previsto dalle Linee Guida sulle Regole e Raccomandazioni di Accessibilità ai servizi Bancomat®. La seconda audioguida, invece, è destinata a chiarire i processi finalizzati a un corretto utilizzo dei POS, con funzione di ricezione dei pagamenti da parte delle persone con disabilità visiva.

«L’impegno del settore bancario in tema di accessibilità – viene sottolineato dall’ABI – è in linea con le principali indicazioni contenute nell’ **Atto europeo sull’Accessibilità** , il cui iter a livello europeo è in fase di finalizzazione, e si sviluppa nell’àmbito delle attività da noi promosse, per favorire l’inclusione finanziaria e sociale dei cittadini». **(S.B.) Fonte: [Superando](http://www.superando.it/2019/01/03/disabilita-visiva-utili-audioguide-per-gli-sportelli-bancomat-e-i-pos/) ### Bastano 2€ al mese per sostenere Ombre e Luci. Dona subito. **