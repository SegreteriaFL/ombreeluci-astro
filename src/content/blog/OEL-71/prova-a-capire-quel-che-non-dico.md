---
title: Prova a capire quel che non dico
date: 2000-09-28
author: Redazione
slug: prova-a-capire-quel-che-non-dico
lang: it
wp_id: 18027
original_url: "https://www.ombreeluci.it/?p=18027"
cluster_id: 0
has_comments: false
tags:
  - preghiere
umap_x: 5.684271812438965
umap_y: 9.030717849731445
umap_z: 9.49279499053955
issue_number: OEL-71
id_numero: "OEL-71"
numero_rivista: "Ombre e Luci"
---
Puoi ascoltare quello che non dico? Te ne prego, in nome di Dio. Non farti ingannare dal mio aspetto perché io indosso mille maschere diverse e nessuna rappresenta il mio vero io. Non lasciarti ingannare, in nome di Dio, te ne prego.

Do l’impressione di essere sicuro di me, pieno di fiducia e di tranquillità. Uno che non ha bisogno di nessuno. Non mi credere. Nascosto sotto la maschera c’è il mio vero io, confuso, timoroso, isolato.

È per questo che mi sono costruito una maschera, per proteggermi dallo sguardo che vede, per nascondermi. Eppure la mia unica salvezza è in quello sguardo.

A condizione che io lo accetti, e che sia calmo e guidato dall’amore, è la sola cosa che mi può liberare dai muri della prigione che mi sono costruito intorno.

Ho paura di non valere niente, di non essere capace di niente e che tu te ne accorga e mi rifiuti.

Allora comincia la parata delle maschere. Parlo con te, ti dico tutto ciò che è niente e niente di quello che per me è tutto e piango dentro di me.

Per piacere ascolta attentamente e prova a capire quello che non dico.

Ho veramente voglia di essere sincero, autentico, spontaneo, di essere me stesso. Ma è necessario che tu mi aiuti, che tu mi tenda la mano.

Ogni volta che sei benevolo, dolce, incoraggiante, ogni volta che tenti di capirmi con interesse sincero, il mio cuore mette le ali, ali molto deboli, ma sempre ali.

Con la tua sensibilità, simpatia e comprensione, puoi liberarmi dall’ombra della mia incertezza, dalla mia prigione solitaria.

Questo non è facile perché quanto più ti avvicini tanto più mi difendo. Mi hanno detto che l’amore è più forte delle mura della prigione.

In questa certezza consiste la mia speranza, la mia sola speranza.

Prova, ti prego, a far cadere queste mura con mano ferma ma dolce, perché ogni bambino è sensibile.

Chi sono io — ti domandi? — Sono qualcuno che conosci bene. Perché io sono ogni uomo e ogni donna che incontri, e sono anche te stesso.

(da Alleluya - Arche. - n. 26)

*Anonimo*