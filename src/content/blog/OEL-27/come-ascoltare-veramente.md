---
title: Come ascoltare veramente
date: 1989-06-21
author: Marie Hélène Mathieu
slug: come-ascoltare-veramente
lang: it
wp_id: 7160
original_url: "https://www.ombreeluci.it/?p=7160"
cluster_id: 6
has_comments: false
tags:
  - accoglienza
  - ascolto
umap_x: 7.395327568054199
umap_y: 10.019281387329102
umap_z: 7.366982460021973
issue_number: OEL-27
id_numero: OEL-27
---
Negli Stati Uniti, uno studio sulla capacità di ascolto durante una conferenza, ha dimostrato che, abitualmente, ascoltiamo solo il 25% dei messaggi che ci sono indirizzati. Il che vuol dire che utilizziamo solo la metà di un solo orecchio! Questo mi fa pensare a quello che mi diceva un parroco: «Dobbiamo ripetere tre volte un annuncio se vogliamo essere pressappoco sicuri che tutti i presenti lo abbiano ascoltato». È forse a scuola che prendiamo questa brutta abitudine di udire senza ascoltare, di percepire senza capire, o, quel che è peggio, di sapere in anticipo ciò che non è ancora detto da chi si rivolge a noi? Un’introspezione un po’ dura... completata da un’inchiesta un po’ fiduciosa ci porta ad enumerare le cause che ci impediscono un ascolto vero e sincero.

Ascoltiamo ma intanto ruminiamo sul passato — la telefonata del figlio che ci ha fatto star male — oppure pensiamo al dopo: passiamo in rassegna le cose da fare durante il giorno. *Come non oscillare fra ciò che è stato ieri e ciò che sarà domani?*

Ascoltiamo, ma attraverso un’idea già fatta sulla persona che ci sta parlando. Tutto ciò che dice, allora, rischia di essere ricevuto in funzione dell'etichetta che le abbiamo messo addosso: è un borghese, è una progressista, ha idee belle e fatte, è limitato... *Come ascoltare la persona, non i suoi difetti, le sue qualità o l'idea che abbiamo di lei?*

Ascoltiamo, ma temendo subito ciò che ci verrà detto. Abbiamo paura di una richiesta di aiuto, di un appello e siamo già così sommersi di lavoro! *Come aprire il cuore totalmente, anche all’idea o a un S.O.S. che temiamo?*

Ascoltiamo, ma limitandoci strettamente alle parole pronunciate, senza ascoltare ciò che nasconde l'intonazione della voce, ciò che vela l’esitazione delle parole. *Come ascoltare non le parole, ma l'essere profondo che ci sta di fronte?*

Ascoltiamo o piuttosto ci guardiamo mentre ascoltiamo. Pensiamo all’effetto che facciamo, all’importanza di quella conversazione. *Come evitare il ripiegamento su di sé, lo sguardo riflesso che ci taglia fuori dall'altro?*

Ascoltiamo, ma in preda al nervosismo di tutta una giornata. Le migliori intenzioni non permettono di calmare un'impazienza fisica di cui siamo vittime. Tutto lo sforzo allora tende a dissimulare l’irritazione o la tensione nervosa o la fatica. *Come fare per essere disponibili a ciò che l'altro aspetta?*

Ascoltiamo, ma con la paura di accostarci alla sofferenza di chi parla. Rifiutiamo inconsciamente di entrare in questa prova. *Come fare per essere compassionevole nel senso etimologico, cioè di accettare di soffrire con l'altro?*

* * *

Ogni persona che incontriamo ha sete prima di tutto di qualcuno che gli presti attenzione, che la raggiunga nel suo essere profondo, in ciò che ha di unico e di eterno. Se ci sforziamo di metterci al suo posto, di identificarci con l’altro, solo allora possiamo cominciare ad ascoltarlo. **Accogliere la persona, non l’idea che si ha di lei** . Ascoltare fino in fondo, dimenticare le preoccupazioni e le fatiche. Trovare il tempo per pregare, per mettersi sotto la guida dello Spirito Santo, calmarsi, lasciar sgorgare quello che è nel profondo del nostro essere e renderci docili a Gesù che prega in noi. Di fronte ad una persona con handicap, tutte le difficoltà di ascolto si accentuano: una può dire solo qualche parola essenziale: con prudenza bisogna completare; l'altro articola male; bisogna ricostruire la frase. Un'altra manifesta con il viso reazioni che ci fanno male; ancora di più bisogna andare oltre l’apparenza per raggiungerla in quello che ci vuol dire. Un’altra è chiusa nel suo silenzio, nella sua solitudine: bisogna indovinare e, a volte, esserle accanto e basta, presenti con tutte le forze di simpatia e di affetto che preparano la comunicazione senza parole. Perché anche quando le orecchie sentono, solo il cuore ascolta.

- *M.H. Mathieu* , 1989 (O.et L. 45 )

#### Editoriale

[Anche se non ho voce, anche se non sento...](http://www.ombreeluci.it/1989/anche-se-non-ho-voce-anche-se-non-sento/) di *Mariangela Bertolini*

#### Articoli

[Come ascoltare veramente](http://www.ombreeluci.it/1989/come-ascoltare-veramente/) di *M.H. Mathieu* [Storia di Angelica](http://www.ombreeluci.it/1989/la-storia-di-angelica/) di *Maria Monica Rossi* [Dal silenzio alla comunicazione](http://www.ombreeluci.it/1989/dal-silenzio-alla-comunicazione/) di *Amneris Bellucci* [Da quali segni riconoscere la sordità infantile ](http://www.ombreeluci.it/1989/come-riconoscere-la-sordita-infantile/) [A tavola con una persona sorda](http://www.ombreeluci.it/1989/a-tavola-con-una-persona-sorda/) [di](http://www.ombreeluci.it/1989/come-riconoscere-la-sordita-infantile/) *Michel e Laure Morice* [ ](http://www.ombreeluci.it/1989/come-riconoscere-la-sordita-infantile/) [Come parlare a una persona sorda ](http://www.ombreeluci.it/1989/come-parlare-a-una-persona-sorda/) [Ho un fratello e sorella non udenti](http://www.ombreeluci.it/1989/ho-fratello-e-sorella-sordi/) di *Nicoletta Amato* [Cooperativa spazio aperto](http://www.ombreeluci.it/1989/cooperativa-spazio-aperto/) di *L. Brambilla* e *A. De Rino*

#### Rubriche

[Dialogo aperto](http://www.ombreeluci.it/1989/dialogo-aperto-n-27/) [Vita di Fede e Luce](http://www.ombreeluci.it/1989/vita-fede-luce-n-27/)

#### Libri

[L’altra gente. Convivere con l’handicap](http://www.ombreeluci.it/1989/laltra-gente-convivere-con-lhandicap/) di *Antonio Guidi* [Il bambino con epilessia](http://www.ombreeluci.it/1989/il-bambino-con-epilessia/) di *Ch. Dravet/P. Jallon*