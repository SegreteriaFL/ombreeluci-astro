---
title: Sul tetto del mondo... senza muovere un passo
date: 2007-03-02
author: Manuela Bartesaghi
slug: sul-tetto-del-mondo-senza-muovere-un-passo
lang: it
numero_rivista: "Ombre e Luci"
id_numero: "OEL-97"
issue_number: OEL-97
wp_id: 32406
original_url: "https://www.ombreeluci.it/?p=32406"
cluster_id: 0
has_comments: false
tags:
  - montagna-possibile
umap_x: 7.555048942565918
umap_y: 7.150742530822754
umap_z: 9.646074295043945
---
T
utto è nato due anni fa da un incontro tra Nives Meroi e Manuela. Una è famosa perché si arrampica sugli ottomila della terra. L'altra non è famosa ma si arrampica su montagne di pannolini e di omogeneizzati, ampiamente consumati dai bambini della comunità Tau di Arcene, in cui vive. “Cosa posso fare per voi?” ha chiesto Nives. E Manuela ha buttato lì: “Portaci con te sulla cima di una montagna.” Così la bandiera della Tau era in tasca a Nives nel 2005, sul Dhaulaghiri. Una bella idea: andare in montagna anche per chi non ci potrà mai salire. Arrivare più in alto che si può, anche a nome di chi è costretto a star seduto in un passeggino, attaccato ad una macchina per respirare. Poi è arrivato Matteo Piantoni, che conosce bene i bambini della Tau da quando vanno in vacanza l'estate a Castione della Presolana; ha sposato l’idea e ha voluto una bandiera. E l’ha portata sul Broad-Peak nel 2005 e con Rosanna (la sua fidanzata) fino in cima al MAZTAGHATA, in Cina, nell’estate del 2006. Non che ai bambini della Tau interessino le cime, i record, la conquista. Ma la relazione, l'unione, il pensiero, quello sì. Interessa la gratuità del gesto, il valore simbolico, il ‘regalo’ di una cartolina o di una mail che dice: “Siamo arrivati fin quassù per voi, con voi nel cuore”. Matteo e Rosanna che partono per la Cina in pieno agosto avevano una missione: andare lontano (in Cina appunto!) per portare dall’altra parte del mondo i colori della Tau. E una foto bellissima racconta di bambini cinesi, con gli occhi a mandorla e la pelle dorata che sorridono sventolando i quattro colori dei bambini di Arcene. Matteo e Rosanna, con il sogno di arrivare in vetta con gli sci, incoraggiano i sogni dei bambini e di chi se ne occupa: osare sognare la neve, il cielo, l’infinito, l’al di là della realtà quotidiana. Matteo e Rosanna che al telefono dicono: “Siamo in cima, è stata dura” insegnano che la fatica, quando è condivisa, quando è a vantaggio anche di altri, ha più senso, è più umana. La bandiera è una sponsorizzazione? No di certo se questo significa ‘guadagno finanziario. Ma una vera e propria sponsorizzazione dell'importanza dei legami umani se il messaggio di uno straccetto colorato in cima ad una montagna significa: “Al di là della tua diversità, del tuo handicap, dei tuoi limiti, tu per me sei importante”.
*Manuela Bartesaghi*
, 2007

### Documentazione

Il servizio pedagogico di Trento pubblica ogni anno la prezioso “Bibliografia italiana sui disturbi dell'udito, della vista e del linguaggio” di S. Lagati. Il volume del 2007 oltre ad un ampia documentazione sui più importanti periodici e associazioni specializzate nei diversi tipi di disabilità, contiene 714 segnalazioni di libri, riviste, articoli relativi anche ad altri tipi di disabilità, sui problemi educativi, varie forme di terapia, integrazione scolastica e sociale, famiglia, educazione religiosa, convegni ed altro.