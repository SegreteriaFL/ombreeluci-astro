---
title: Una festa bellissima ma non perfetta
date: 2025-06-17
author: Antonietta Pantone
slug: una-festa-bellissima-ma-non-perfetta
lang: it
wp_id: 48554
original_url: "https://www.ombreeluci.it/?p=48554"
cluster_id: 0
has_comments: false
umap_x: 7.613256454467773
umap_y: 7.62678861618042
umap_z: 12.944735527038574
issue_number: OEL-172
id_numero: "OEL-172"
numero_rivista: "Ombre e Luci"
---
Cari lettori, sono tornata! Il 25 maggio scorso si è tenuta la famosa Festa della Primavera: una festa molto importante per le comunità di Roma. Perché in questa festa non c'era solo la mia comunità San Gregorio, ma tutte le comunità di Roma di [Fede e Luce](http://fedeeluce.it) quindi è stata una bella festa dove le comunità si sono potute incontrare e ritrovare. **Non capita spesso di incontrarci in più comunità perché siamo tanti e non c'è uno spazio che può contenerci tutti!** Soprattutto considerando che bisogna scegliere uno spazio che sia adatto a tutte le nostre esigenze, ad esempio per chi sta in carrozzina come me.

Questo è stato un incontro caloroso, tranquillo, pacifico. Il tema della festa della Primavera, che cambia ogni volta, quest'anno era la **pace** . Ma perché questa volta la pace? Perché il nostro caro Papa Leone nell'affacciarsi in Piazza San Pietro, la prima frase che disse è stata "Pace a voi", quindi ci siamo ispirati a quello che ha detto. Sì, perché Fede e Luce, lo dice la parola stessa, è un percorso integrativo per tutte le persone con disabilità nella società insieme alle nostre famiglie, ma soprattutto insieme alla Chiesa. Facciamo anche un percorso spirituale. **Però devo essere sincera, stavolta su questo aspetto la festa non è stata organizzata bene** , perché per quante persone eravamo (davvero tante) avevamo un solo sacerdote. E un solo sacerdote non può fare tutto da solo e c'è stata la grossa difficoltà di dare a tutti la comunione.

Io purtroppo sono fatta così. Non riesco a raccontare solo il lato positivo, ma devo dire anche il lato negativo. Tutto è andato bene perché eravamo circondati da tanto verde, era una bella giornata e stavamo tutti all'aperto, ma la parte che più poteva riportarci alla riflessione e alla parola pace, doveva essere organizzata meglio. Ad esempio durante la messa chi stava più indietro non riusciva a sentire e quindi a seguire cosa veniva detto. Pure durante i giochi c'è stato questo problema, nonostante ci fossero un microfono e una cassa.

Quindi, per carità ripeto, la tenuta bellissima, tutto bello bello, però **dobbiamo tenere conto anche della parte organizzativa** che in questa festa o in qualsiasi cosa facciamo all'aperto e riguarda più comunità va migliorata, altrimenti si perdono alcune cose come in questo caso.

Io vi abbraccio e vi saluto alla prossima uscita dove vi parlerò della gara di nuoto del 7 giugno. A presto!