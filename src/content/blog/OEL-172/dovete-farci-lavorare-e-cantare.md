---
title: Dovete farci lavorare! (e cantare…)
date: 2025-12-23
author: Benedetta Mattei
slug: dovete-farci-lavorare-e-cantare
lang: it
wp_id: 15768747
original_url: "https://www.ombreeluci.it/?p=15768747"
cluster_id: 7
has_comments: false
umap_x: 7.67368221282959
umap_y: 1.355406641960144
umap_z: 9.729820251464844
issue_number: OEL-172
id_numero: "OEL-172"
numero_rivista: "Ombre e Luci"
---
Sono andata al concerto di Coez. **Ci volevo andare perché ho imparato la sua canzone sul trenino** a Castiglion della Pescaia. Sul trenino ci vado tutta l’estate perché è divertente e mettono sempre quella canzone mentre si gira per il paese. Dice così: «C’è troppa luce dentro la stanza, questo caldo che avanza io non dormirò, e scusa se non parlo abbastanza ma ho una scuola di danza nello stomaco, e balla senza musica con te sei bella che la musica non c’è». Però invece la musica c’è. Non capisco perché lui dice che la musica non c’è. Ma non fa niente.

**Una delle cose più belle quando vado a sentire i concerti sono i tramezzini e i panini.** Prosciutto cotto e formaggio. Al Palaeur me li fanno mangiare ma la bottiglietta d’acqua ce la tolgono. Invece a teatro e all’Auditorium no. A teatro ci vado tantissimo, mi piacciono tutti i teatri anche se non c’è mai il parcheggio per la macchina al Brancaccio e al Sistina, dove ho visto un bel musical che si chiama *Matilda* con la mia amica Jasmine che è venuta apposta da Castiglione. Vado pure al San Raffaele dove fanno sempre *Peter Pan* che io **conosco a memoria perciò posso cantare e ripetere le battute benissimo** .

Già ho i biglietti per il concerto di Umberto Tozzi e pure per altri spettacoli. È sempre bellissimo andare ai concerti e a tutti gli spettacoli. Tozzi inizia a cantare *Ti amo* . Mi piace tutto ma alla fine di più, quando corro sotto il palco per cantare «scivolo scivolo» e pure la *Ragazza triste* . E *Gloria* .

A volte non posso andare perché devo lavorare con il catering di “Merè”. Anche il sabato e la domenica. **So fare bene i biscotti e i dolci, ma bene.** All’assessore ho detto che devono farci lavorare! Mi sono alzata in piedi mentre parlava. Siamo pure andati all’ospedale a fare il catering. Si chiama Policlinico e io non volevo andarci perché è un ospedale. Invece è stato divertente e ho pure cantato con un coro che avevano invitato. Adesso la cosa che più mi diverte è cantare nei cori e soprattutto fare le prove con tutti e anche da sola a casa, con il cellulare.