---
title: "Come ogni anno, da oltre vent'anni"
date: 2025-02-05
author: Luciana Spigolon
slug: come-ogni-anno-da-oltre-ventanni
lang: it
wp_id: 47014
original_url: "https://www.ombreeluci.it/?p=47014"
cluster_id: 0
has_comments: false
umap_x: 5.641096115112305
umap_y: 7.326748371124268
umap_z: 11.600664138793945
issue_number: OEL-172
id_numero: "OEL-172"
numero_rivista: "Ombre e Luci"
---
Anche quest’anno abbiamo fatto festa a casa nostra il 6 gennaio con alcuni amici del gruppo [Raggi di Sole](https://www.fedeeluce.it/project/raggi-di-sole/) . **È un appuntamento annuale che si ripete ormai da più di vent’anni.** Iniziato un po’ così, solo come occasione di ritrovo, per stare insieme mangiando qualcosa in famiglia, e poi nel tempo diventata, con la presenza e coinvolgimento pieno della mamma, la festa della befana. Festa che ha alimentato in molte persone passate una attesa e una richiesta per condividere una serata in allegria.

La nostra mamma Maria, generosa nel far ridere e divertire si è lasciata facilmente coinvolgere nel ruolo di befana, (la prima a divertirsi era lei). Per lei era una grande soddisfazione mascherarsi nella parte, e con allegria e grandi risate avvicinarsi a tutti con un sacco pesante di calze e calzette, e scherzi per chi meritava. Guardando le foto delle varie edizioni si trovano tanti volti, persone che sono passate, che oggi non ci sono più, come i volti dei bambini un po’ spaventati nel vedere la brutta vecchia, ma anche contenti di ricevere qualcosa e con timore e un sorriso davano un bacio alla befana.

Nel nostro territorio veneto è una ricorrenza folcloristica molto sentita nelle piazze come festa della vecchia strega befana, vestita di nero, con un trucco segnato con il carbone, una scopa di frasche, un nasone lungo e appuntito che regala dolcetti a bambini buoni e carbone a quelli cattivi **. La nostra mamma ha riempito di festa e di allegria tante serate, per diversi anni** ; e anche se non è più tra noi da ormai dodici anni, l’appuntamento con la befana e il gruppo Raggi di Sole è rimasto fisso.

E così anche quest’anno non abbiamo perso l’occasione. Anche se la befana di mia mamma è l’unica nella storia per il suo modo di fare ed essere, da quando lei non c’è più **ogni anno facciamo una ricerca per una nuova befana.** Direi che in questi anni abbiamo avuto una carrellata di persone originali nel modo di vestirsi e truccarsi, nel far divertire, nel portare gioia e allegria. Ma di certo l’attesa c’è sempre.

Così anche quest’annoo la nostra casa si è riempita di persone (25? 30? Non so di preciso). E dopo aver consumato una cena con ogni delizia che ciascuno ha portato e condiviso, ecco il suono di un campanello strano. Una voce stridula e dal buio compaiono due personaggi, con vestiti popolari, ecco le befane. Già quest’anno ne sono venute due, perché la prima era un po’ timida, e ha cercato una compagna di viaggio per farsi coraggio e sostenersi a vicenda nel duro lavoro.

Nella compagnia non c’erano bambini, perché ormai quelli che erano presenti negli anni passati sono tutti cresciuti e non vengono più nel gruppo, ma in questa occasione siamo tutti bambini. I volti stupiti delle persone con disabilità esprimono tutta la gioia e la meraviglia, vogliono avvicinarsi e toccare la befana, ma nello stesso tempo indietreggiano. Tendono la mano per ricevere la calza, e immediatamente la ritirano per paura.

Si veramente, ritorniamo un po’ tutti bambini in un gioco di fantasia, stupore, meraviglia e gioia. **E così anche quest’anno le befane hanno fatto colpo, una coppia vincente.** E mentre si preparavano ad andarsene per altre tappe, i ragazzotti si sono fatti coraggio per chiedere una foto insieme per presentarsi e dire che sono stati bravi….. Che belli, beata la semplicità!