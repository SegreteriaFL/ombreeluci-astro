---
title: Il nostro cucciolo di due metri
date: 1984-09-29
author: Betty Collino
slug: il-nostro-cucciolo-di-due-metri
lang: it
wp_id: 2400
original_url: "https://www.ombreeluci.it/?p=2400"
cluster_id: 12
has_comments: false
tags:
  - fede-e-luce
  - adozione
  - volontariato
umap_x: 7.288322448730469
umap_y: 8.471726417541504
umap_z: 11.098422050476074
issue_number: OEL-7
id_numero: "OEL-7"
numero_rivista: "Ombre e Luci"
---
Tanti anni fa (ne avevo 18 o 19), iniziai con [Mario](https://www.ombreeluci.it/author/mario-collino/) ad andare a *Stella Mattutina* (un istituto psico-medico pedagogico) di Cuneo, una domenica il mese per far giocare i bambini e aprire un rapporto di amicizia con loro. Mi sentivo molto brava e presa dall'entusiasmo della «buona azione» verso quei poveri bambini malati: avevo il morale alle stelle.

**La direttrice dell’istituto decise di affidarci un gruppo di 28 bambini** (i *Passeri* e gli *Scoiattoli)* che abitavano la casetta chiamata: «Il bosco». L’istituto si compone di sei casette uguali, ognuna delle quali ospita due gruppi di bambini e le rispettive educatrici. Così diventammo «Gli amici del bosco». Quando ci vedevano arrivare alla domenica era una gran festa, per loro e per noi. Presto quelle visite divennero quindicinali.

**A quell'epoca ero appassionata di montagna** e trascorrevo tra le «alte vette» tutte le domeniche sia in estate sia d’inverno; durante la settimana lavoravo dieci ore al giorno e andavo a scuola serale. Per il nuovo impegno dovevo rinunciare a metà delle mie gite, mi costava molto (non sapevo che era solo un inizio) ma ero fiera di me stessa; presi dunque la decisione: metà delle mie domeniche le avrei passate con i bambini! Ma il Signore volle metterci lo zampino...

> Ero tentata di rinunciare ai bambini quando vedevo quelle belle giornate di sole, ma pensavo con quanta ansia ci aspettavano... e con le lacrime agli occhi arrivavo all'istituto

Tutte le domeniche che trascorrevamo a *Stella Mattutina* brillava un sole splendido, mentre pioveva a rovesci ogni volta che andavo in montagna! Ero tentata di rinunciare ai bambini quando vedevo quelle belle giornate di sole, ma pensavo con quanta ansia ci aspettavano... e con le lacrime agli occhi arrivavo all'istituto.

**- Leggi anche:** [**Come mettere in quattro righe oltre 10 anni di vita?**](https://www.ombreeluci.it/1979/come-mettere-in-quattro-righe-oltre-10-anni-di-vita/)

**A poco a poco imparai a trovare nei loro occhi l’azzurro cielo delle montagne** che avevo lasciate, nel loro sorriso la pace dei pendii assolati, nel loro silenzio il silenzio maestoso delle vallate che sempre mi portava a Dio. Iniziai ad amarli e a sentirmi sciocca.

**La domenica «libera» era un continuo pensare a loro** , organizzare teatrini per farli divertire, cucire pupazzi per farli ridere, aggiustare e ridipingere giocattoli vecchi per vedere i loro occhietti brillare la notte di Natale...

**Quando Mario e io ci sposammo erano presenti tutti e 28 con gran stupore dei nostri parenti** ; e solo Dio sa dove quella povera Sr. Renata era riuscita a racimolare quelle camicie bianche, quei pantaloni e quelle giacchette: erano tutti impeccabili! Credo che quel giorno i loro Angeli Custodi abbiano avuto un gran da fare a tenerli così silenziosi e fermi!

**Tra i 28 ce n’era uno che non andava mai a casa perché non aveva nessuno** . Tutti o quasi, avevano situazioni familiari un po’ particolari, ma lui non aveva nessuno... Con le sue grandi orecchie a sventola mi ricordava Cucciolo, il nanetto di Biancaneve. Come avremmo potuto lasciarlo a girare tutto solo nei grandi cortili deserti dell’istituto durante le vacanze di Natale, di Pasqua, o in simili occasioni? Proprio non si poteva e Cucciolo veniva con noi.

**Quando cominciai ad aspettare un bimbo fu una gran festa per tutti** , e le domeniche ero sempre bersagliata di domande sul nuovo esserino che mi portavo in cuore. Ventotto angioletti pregavano ogni giorno per lui e tutto procedeva bene. Le nostre visite si erano intensificate: praticamente passavamo a *Stella Mattutina* ogni momento libero.

**Una domenica ero con i miei bambini all'istituto** ; il martedì seguente nacque Claudia. Al policlinico vennero tutti e 28 a trovarci... e la domenica dopo eravamo di nuovo a *Stella Mattutina* con Claudia in una cestella: aveva appena dieci giorni !

**Non interrompemmo mai l’attività** . Claudia cresceva in mezzo a loro e imparava ad amarli, ogni suo progresso era una festa, per tutti... il primo sorriso, i primi passi... ve la immaginate una bimba di 12 mesi che avanza traballando in un cortile dove 28 bambini scatenati giocano a modo loro due o tre partite contemporaneamente con due o tre palloni? In quei giorni pensavo: «La travolgono! La uccidono!» e tremavo e pregavo, ma pur essendo stata sfiorata mille volte non fu mai colpita da un pallone o travolta da un bambino in corsa!

**Concepii Andrea, una nuova gioia per tutti.** Claudia cresceva, Cucciolo era sempre più frequente a casa nostra. Fu a questo punto che sentimmo parlare di [*Fede e Luce*](https://www.fedeeluce.it/) . Prendemmo i contatti con Roma e una sera, nel bel mezzo dei primi incontri *Fede e Luce* a Cuneo, nacque Andrea.

**Intanto i nostri Passerotti crescevano** e, raggiunta l’età dei 14 anni, lasciavano l’istituto. Per formare il gruppo *Fede e Luce* fummo spinti a conoscere altre famiglie, altri ragazzi, ma con i 28 i rapporti rimangono ancora vivi. I più lontani ci scrivono: «Faccio il panettiere!» «Aiuto un elettricista!» «Sono grande, lavoro!» Sono lettere che mi fanno piangere di gioia; ora sono uomini, ma me li vedo sempre davanti quando ci correvano incontro cinguettando... Con i più vicini i rapporti continuano in modo più serrato, fanno parte del gruppo *Fede e Luce* e partecipano a tutte le attività.

**Anche Cucciolo è cresciuto** , è quasi due metri, e il Signore ci ha fatto l’immenso dono di affidarlo a noi. Claudia e Andrea ne sono felici; lo hanno sempre considerato un fratello maggiore e lui è fiero di essere considerato «grande». Ecco in poche righe tanti anni, tante gioie...

di *Betty Collino* , 1984

#### Editoriale

[Una verità difficile a dirsi](http://www.ombreeluci.it/1984/una-verita-difficile-a-dirsi/) di *Mariangela Bertolini*

#### Scuola

[Un uovo, due uova](http://www.ombreeluci.it/1984/un-uovo-due-uova/) di *M. Grazia Granbassi* [Classe "azzurro"](http://www.ombreeluci.it/1984/classe-azzurro/) di *Madeleine Toussaint*

#### Articoli

[Quel lupo dentro noi](http://www.ombreeluci.it/1984/quel-lupo-dentro-noi/) di *Jean Vanier* [Il volontariato](http://www.ombreeluci.it/1984/il-volontariato/) di *Nicole Schulthes* [Il nostro cucciolo di due metri](http://www.ombreeluci.it/1984/storia-di-unadozione/) di *Betti Collino* [Casa Jada](http://www.ombreeluci.it/1984/casa-jada/) di *Sergio Sciascia*

#### Rubriche

[Dialogo aperto n. 7](http://www.ombreeluci.it/1984/dialogo-aperto-n-7/) [Vita Fede e Luce n. 7 - Il convegno internazionale](http://www.ombreeluci.it/1984/vita-fede-e-luce-n-7-il-convegno-interazionale/)

#### Libri

[Li fece uomo e donna](http://www.ombreeluci.it/1984/li-fece-uomo-e-donna/) , *Jean Vanier*