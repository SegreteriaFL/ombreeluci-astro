---
title: Lettera ai giovani
date: 1974-06-28
author: Maria Grazia Pennisi
slug: lettera-ai-giovani
lang: it
wp_id: 20772
original_url: "https://www.ombreeluci.it/?p=20772"
cluster_id: 2
has_comments: false
umap_x: 6.9897685050964355
umap_y: 7.209136962890625
umap_z: 12.56567096710205
issue_number: INS-2
---

Noi ragazzi parliamo spesso di altruismo e generosità, di amore tra i popoli, di superamento del razzismo, di annullamento delle barriere sociali. Tuttavia il motto "ogni uomo è mio fratello" resta una bella frase se in concreto non siamo capaci di testimoniarla.

Noi che amiamo e ci battiamo per il piccolo arabo deturpato dalla guerra, forse non sappiamo accettare il giovane dell'appartamento vicino ridotto così da un incidente o da un mistero della natura.

Ritengo che il parlare insieme sia il mezzo migliore per inquadrare e vedere nella giusta misura ogni problema; e mi sento spinta a dire un mio pensiero in proposito, umilmente, io che, fino a poco tempo fa, non sapevo neppure bene cosa fosse un handicappato.

Sono giunta in questo gruppo quasi per caso, seguendo l'invito di una mia amica... e vi sono rimasta. Ho trovato l'Amicizia con questi ragazzi e con alcuni dei loro genitori. Ero andata per "dare"... ho ricevuto molto di più. Ho capito che non potevo più fare a meno di loro.

Si rispetta e cura un fiore di campo per la bellezza ed il mistero che la natura cela in essi, per ciò che per suo mezzo, come attraverso un paio di lenti, riusciamo a scoprire; ed un bambino - di cinque o trenta anni non importa - non vale molto di più di un fiore?

Riflettiamo un po' su, pensiamo che un domani questo fiore potrebbe spuntare in casa nostra, potrebbe essere uno di noi e non credo che allora saremmo contenti se per l'egoismo altrui venissimo accantonati, ignorati, a volte presi in giro.

Tiriamo le conclusioni e muoviamoci apertamente e costruttivamente: il passo da fare è sempre misurato sulla possibilità delle nostro gambe, non è mai troppo lungo.

- *Maria Grazia* , 1974

[Fede e Luce](https://www.ombreeluci.it/1974/fede-e-luce/) di Enzo [La paura degli altri](https://www.ombreeluci.it/1974/la-paura-degli-altri) di M. Bertolini [Giovanissimi](https://www.ombreeluci.it/1974/giovanissimi) di redazione [Lettera ai giovani](https://www.ombreeluci.it/1974/lettera-ai-giovani/) di Maria Grazia [Ci hanno scritto](https://www.ombreeluci.it/1974/ci-hanno-scritto/) di Redazione [Cecilia: un'esperienza](https://www.ombreeluci.it/1974/cecilia-una-esperienza/) di Cecilia [Come fai a credere nella Madonna?](https://www.ombreeluci.it/1974/come-fai-a-credere-alla-madonna/) di Ettore