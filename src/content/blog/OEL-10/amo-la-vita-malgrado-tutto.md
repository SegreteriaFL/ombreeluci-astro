---
title: Amo la vita, malgrado tutto
date: 1985-06-27
author: Mariangela Bertolini
slug: amo-la-vita-malgrado-tutto
lang: it
wp_id: 3139
original_url: "https://www.ombreeluci.it/?p=3139"
cluster_id: 6
has_comments: false
tags:
  - sindrome-di-down
  - padre
  - affettivita
  - sessualita
umap_x: 6.732296943664551
umap_y: 10.97461223602295
umap_z: 5.636948585510254
issue_number: OEL-10
id_numero: "OEL-10"
numero_rivista: "Ombre e Luci"
---
Le Edizioni Paoline così presentano il nuovo libro di Georges Hourdin: «...Il libro propone la vita di una coppia insolita: un vecchio padre e una figlia handicappata. Georges Hourdin, con la forza e il pudore di un padre, intraprende un duro cammino per sé, per sua figlia e per altri che si trovano nella loro stessa condizione. Egli ci introduce nel vissuto quotidiano di sua figlia Marie- Anne che, già marcata dall'irregolarità genetica, non ignora le prove della sofferenza: il decesso della madre, una grave depressione, il sentimento di inferiorità nei riguardi di quanti non sono come lei. Con pudore e verità, Hourdin si ferma su argomenti riservati e segreti, quali sono la sessualità, il desiderio di amare e di fondare una famiglia, nei quali si dibatte la figlia. E ciò per documentare come giovani, provati e in difficoltà quali sono appunto i trisomici, sentano in modo così profondo e normale quanto sentono e vivono tutti». Il libro è dunque una testimonianza di quanto Hourdin ha vissuto facendo del suo meglio per aiutare Marie-Anne a trovare la sua libertà e la sua autonomia. E’ un libro che può servire a genitori ed educatori per riflettere su come e quanto sia arduo, complesso ed impegnativo accompagnare le persone handicappate mentali nel cammino dell’affettività e della sessualità. Prendere coscienza di questo problema è urgente perché non serve tacerlo come se non esistesse o risolverlo con faciloneria con slogan come quello che l’autore cita a conclusione del libro: «la libertà è terapeutica». Non è nemmeno facile dare soluzioni o risposte alternative alla posizione assunta dal padre di Marie Anne. Ogni persona è diversa dall'altra e questo vale per chi è handicappato come per ogni uomo. Quel che ci sembra certo è che non si può: — né negare alle persone handicappate mentali il diritto ad amare e ad essere amate facendo come se il problema non esistesse considerandole incapaci o indegne; sbrigativamente si dice: «loro, sono sempre dei bambini». — né lasciarle fare quello che vogliono e possono evitandone i rischi, credendo che il solo esercizio della sessualità le aiuti a compensare il loro desiderio d’amore. Il problema è di estrema complessità e la risposta di Hourdin resta una soluzione soggettiva che non può essere accolta e considerata come esemplare. Ombre e Luci, cosciente di non poter dare soluzioni facili o indicazioni precise buone per tutti, ritiene esemplare la ricerca sofferta e vissuta per molti anni con persone handicappate adulte che Jean Vanier propone nel suo nuovo libro: "Homme et femme, il les fit” (traduz. Italiana
[*Li fece uomo e donna*](http://www.ombreeluci.it/1985/uomo-e-donna-li-fece-per-una-vita-damore-autentico/)
, Jacabook 1988) -
*Mariangela Bertolini*
, 1985 Questo articolo è tratto da
[Ombre e Luci n.10, 1985](http://www.ombreeluci.it/project/numero-10-epilessia-una-montagna-di-pregiudizi/)