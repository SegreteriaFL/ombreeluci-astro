---
title: Dalle Province n.122
date: 2013-06-10
author: Redazione
slug: dalle-province-n122
lang: it
wp_id: 37638
original_url: "https://www.ombreeluci.it/?p=37638"
cluster_id: 5
has_comments: false
umap_x: 7.838351726531982
umap_y: 9.727655410766602
umap_z: 14.579839706420898
issue_number: OEL-122
id_numero: "OEL-122"
numero_rivista: "Ombre e Luci"
---
### [Un fiume di Pace – Nord](https://www.fedeeluce.it/comunita-fl/fiumedipace/)

Dal 25 al 28 aprile, a Monteortone accanto ad Abano Terme, abbiamo vissuto la nostra assemblea a quattro anni da Cattolica. Abbiamo riflettuto insieme sul tema “Voi siete la luce del mondo” e ci siamo preparati, tra riflessioni e testimonianze (toccante quella di Enza Gucciardo), per l’elezione del nuovo coordinatore. Un momento che, grazie all’aiuto di Lucia Casella, ci ha permesso di fare il punto sulla nostra provincia e sui suoi bisogni. L’assemblea mi ha chiesto di continuare per altri quattro anni e ho accettato, nonostante viva un momento di grande fragilità. Sono sicura che l’aiuto di ciascuno non mancherà e già ne vedo i primi segni. Un grazie speciale va a Cesarina Bertin, che lascia l’incarico di vice coordinatore dopo tanti anni di impegno. Il Comitato di nomina ha indicato, per accompagnare il Veneto, Alessandro e Lucia Bacchin di “Raggi di sole” a Conselve. In Piemonte, Valeria Rodella continua il suo mandato. Accanto a lei c’è ora Nicoletta Alliani di “Guida la tua guida” a Mondovì. Lombardia 2 fatica un po’ nel ricambio: confidiamo nel soffio dello Spirito.
[**Angela Grassi**](https://www.ombreeluci.it/author/angela-grassi/)

---

### [Kimata – Centro](https://www.fedeeluce.it/comunita-fl/kimata/)

Eccoci pronti, più o meno, all’estate. Il bollettino sullo stato di salute di Kimata si arricchisce di tante nuove attività. Come sapete abbiamo partecipato alla veglia e alla messa di pentecoste con Papa Francesco. Oltre ad una rappresentanza di Fede e Luce Internazionale, erano presenti in piazza le comunità di Roma, Velletri e Fidenza. Le parole del Papa ci raccomandano di essere aperti e sentirci parte di una Chiesa aperta. Tutti noi rischiamo di chiuderci, nelle nostre comodità ed abitudini, nelle nostre amicizie ed affetti, nei nostri begli incontri e nelle nostre casette. E’ Gesù che vuole uscire, che spinge i nostri portoni sprangati dalle nostre certezze, sono i nostri ragazzi che vogliono andare fuori, aprirsi agli altri, essere liberi. Ritrovarsi tra mille difficoltà in Piazza San Pietro, a ridosso del sagrato, col sorriso come nostro biglietto da visita, sentirsi parte di un progetto più grande che legava tutte le comunità ecclesiali presenti è stato magnifico. Il privilegio di trovarsi lì, nel cuore della Chiesa, con l’orgoglio di rappresentare tutti i gruppi di Fede e Luce del mondo, dopo aver fatto tanta strada accanto ai nostri fratelli più piccoli ci ha riempito di gioia. Prossime avventure ci aspettano, prima di tutto l’Assemblea Provinciale dal 28 al 30 giugno per eleggere il nuovo coordinatore. La barca di Kimata è pronta a partire di nuovo.
[**Stefano Di Franco**](https://www.ombreeluci.it/author/stefano-di-franco/)

---

### [Mare e Vulcani – Sud](https://www.fedeeluce.it/comunita-fl/marievulcani/)

Dal 12 al 14 aprile scorso si è svolta, presso l’Eremo di Camaldoli (NA), l’assemblea provinciale per eleggere il nuovo coordinatore e nominare due vice coordinatori. Il tema scelto “Eccomi, manda me” è stato un bellissimo percorso di come rispondere sì alla chiamata del Signore nonostante le nostre fragilità, paure, aspettative, limiti… con la scoperta che non siamo soli nel portare avanti questo sì. Come testimoni abbiamo scelto i volti “umani” di Isaia, con la sua chiamata dal Signore (“Chi manderò e chi andrà per noi?”) e il suo mettersi a sua disposizione nonostante le infermità; Maria, una donna comune, che con il suo “Eccomi” ha fatto sì che il Figlio di Dio si sia rivelato al mondo; e il nostro sì, quello di Fede e Luce come risposta a tutte quelle famiglie e amici che hanno chiesto e continuano a chiedere la nostra amicizia, nelle nostre comunità, con le difficoltà che oggi viviamo ma anche con “la gioia di un incontro, l’abbraccio che consola, il sostegno reciproco”. Tutto questo percorso ha accompagnato la mia rielezione a nuovo coordinatore provinciale e la nomina di due Vice coordinatori: Caterina, che accompagnerà le comunità della Sicilia, e Gianni, che accompagnerà le comunità della Puglia.
**Carlo Gazzano**
–
[Comunità Edelweiss](https://www.fedeeluce.it/project/edelweiss/)