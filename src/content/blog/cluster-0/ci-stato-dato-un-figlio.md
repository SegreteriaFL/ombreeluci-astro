---
title: «Ci è stato dato un figlio»
date: 2002-12-08
author: Mariangela Bertolini
slug: ci-stato-dato-un-figlio
wp_id: 25655
original_url: "https://www.ombreeluci.it/?p=25655"
cluster_id: 0
has_comments: false
umap_x: 5.797787666320801
umap_y: 6.214725017547607
umap_z: 12.154352188110352
---

Lo scorso anno il mondo intero e noi tutti abbiamo vissuto un [Natale difficile](https://www.ombreeluci.it/project/numero-76-un-natale-difficile/) e ci siamo augurati un prossimo Natale di pace. Le ultime vicende internazionali e le tragedie vissute da numerose famiglie, ci impediscono anche quest’anno di pensare ad un Natale di gioia. Il nostro cuore è così addolorato per i tanti bambini colpiti a morte nella loro tenera infanzia e per i loro genitori, che **ci sembra impossibile «sopportare Io splendore di un albero di Natale** : e persino il regalo più minuscolo sarebbe un peso troppo grave per le nostre mani» — [come scriveva il grande poeta austriaco Rilke alla sua mamma](https://www.ombreeluci.it/2002/lettere-di-natale-alla-madre-recensione-libro/) per il Natale di guerra del 1916.

**Forse tutto questo dolore è un invito a farci uscire al di là di noi stessi** per celebrare quel Bambino invisibile che ritorna per rimetterci alla prova, per chiederci — come ai pastori ed ai Magi — di andare a trovarlo oggi, qui, in mezzo a noi.

Anche per noi ci sono i segni; anche per noi c’è una stella, che ci può portare dove facciamo fatica ad andare.

Sono i nostri figli, i nostri nipotini, i figli dei nostri amici, che **aspettano da noi un segno di dedizione che non sarà un colmarli di doni** — ne hanno fin troppi — ma prenderli per mano e consegnarli pian piano a una vita di uomini e donne di pace, di «compassione» verso chi soffre e chi è solo, di servizio gratuito e spontaneo.

Sono i bambini lontani, che ogni giorno mendicano da noi quel pane e quell’acqua che spetterebbe loro di diritto, che noi non sappiamo offrire, che pur dovremmo dare solo per giustizia.

Sono i bambini maltrattati, ammalati, abbandonati che aspettano che qualcosa cambi per loro, così ingiustamente consegnati ad una vita inconcepibile in terra di fratelli cristiani.

**Ci sono infine i bambini che fin dalla nascita portano i segni di grandi difficoltà** . A volte vittime di parti difficili, altre volte colpiti da malattie gravemente invalidanti; e ancora bambini senza diagnosi, senza possibilità di sapere il perché delle loro gravi difficoltà.

Sappiamo, e cerchiamo di dirlo [in queste pagine](https://www.ombreeluci.it/project/ombre-e-luci-n-80/) , quanti progressi si sono fatti anche per loro — almeno nei nostri paesi.

Circondati, come sono spesso, da un amore senza fine da parte dei loro genitori, sorretti dalle cure mediche e dalle terapie sempre più appropriate, seguiti dai compagni d’asilo e dagli amici più grandi, **anche loro non sono più soli come avveniva in passato** .

Le loro piccole vite, così provate da tante difficoltà, ce li rendono più cari di altri.

Ci sembrano rappresentare sì un grande punto di domanda — che senso ha la loro vita? — ma anche un segno del grande mistero della sofferenza innocente di fronte al quale l’umanità sempre si scontra. **A questo mistero non c’è risposta** .

Davanti a loro e ai loro famigliari, a noi spetta il compito di non dimenticarli, loro ed i loro famigliari, di andare loro incontro per alleviare la fatica e il peso di chi si prende cura di loro; di far loro un grande posto nel nostro cuore, perché ci aiutino a ridimensionare le nostre piccole pene; perché infine ci rendano più solleciti a raggiungere, ogni giorno, la culla di Betlemme.

di *Mariangela Bertolini* , 2002

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, con una grave disabilità. È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela

[ ](https://www.ombreeluci.it/project/ombre-e-luci-n-80/)

#### Editoriale

[«Ci è stato dato un figlio»](https://www.ombreeluci.it/2002/ci-e-stato-dato-un-figlio/) di M.Bertolini [Solo un trattino](https://www.ombreeluci.it/2002/solo-un-trattino/) di E. Gucciardo

#### Articoli

**QUESTI FIGLI CHE NON PARLANO** [Lettera da una mamma del Molise](https://www.ombreeluci.it/2002/lettera-da-una-mamma-del-molise/) [Ma come fa una mamma?!](https://www.ombreeluci.it/2002/ma-come-fa-una-mamma/) di Dany [Che cosa «fare» con loro? - La Casa del Sole e il Centro di Solidarietà](https://www.ombreeluci.it/2002/che-cosa-fare-con-loro-la-casa-del-sole-e-il-centro-di-solidarieta/) di C. Campanini - C. Lupi [Amici. Sempre.](https://www.ombreeluci.it/2002/amici-sempre/) di Cristina [Incontri](https://www.ombreeluci.it/2002/incontri/) di Nanni [Natale nel mio cuore di Camille Proffit](https://www.ombreeluci.it/2002/natale-nel-mio-cuore/) [Favola: La scopa incantata - Una fiaba di Natale](https://www.ombreeluci.it/2002/la-scopa-incantata-una-fiaba-per-natale/) di N. Livi [Casa famiglia "La Tenda"](https://www.ombreeluci.it/2002/casa-famiglia-la-tenda-per-bambini-da-0-a-6-anni/) [La fola de Nadae - La favola di Natale... in dialetto veneto](https://www.ombreeluci.it/2002/la-fola-de-nadae-la-favola-di-natale-in-dialetto-veneto/) di G.Zaninello

#### Libri

[Lettere di Natale alla madre](https://www.ombreeluci.it/2002/lettere-di-natale-alla-madre-recensione-libro/) , R.M. Rilke