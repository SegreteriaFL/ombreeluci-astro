---
title: "Un po' come una sirena"
date: 2023-06-13
author: Antonietta Pantone
slug: un-po-come-una-sirena
wp_id: 39066
original_url: "https://www.ombreeluci.it/?p=39066"
cluster_id: 0
has_comments: false
tags:
  - sport
umap_x: 8.717119216918945
umap_y: 5.180725574493408
umap_z: 9.672566413879395
issue_number: OEL-164
---

Era il 28 febbraio di questo 2023 quando, per la prima volta, sono entrata nella piscina delle Tre Fontane nel quartiere Eur di Roma. Ad accogliermi c’era il Tecnico Nazionale Enrico Testa.

**Da quel bel giorno la vita è cambiata! In questi cinque mesi, e grazie al Team della FINP, è come se avessi iniziato a vivere una favola.** Ora sono impegnata due pomeriggi a settimana e, ogni volta, torno felicemente stanca morta a casa.

Una mia amica, Liliana Posseri, con una disabilità simile alla mia, mi ha detto di sentirsi trasformata in una sirena... anche a me pare lo stesso. Mi sembra di non far in tempo a metabolizzare le tante emozioni che vivo.

Tutto questo cambiamento è stato possibile **grazie al servizio taxi sociale** perché, non avendo un mezzo a disposizione, ho dovuto aspettare il via libera del Comune (ve ne racconterò un’altra volta). Poi mi sono messa a cercare la piscina adatta alle persone con disabilità. Dopo tanti tentativi andati male, grazie a mia sorella Sara, sono entrata in contatto con la piscina alle Tre Fontane. Ho iniziato prima con l'inserimento in acqua e poi nel gruppo di squadra che comprende sette persone con disabilità diverse. Ora ho uno stile tutto mio che si chiama dorso a farfalla. Tra pochi giorni farò la mia prima gara davanti al pubblico.