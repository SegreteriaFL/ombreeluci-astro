---
title: "Perché esiste la disabilità? È Dio il responsabile del mio handicap?"
date: "2004-06-11"
author: "Jean Vanier"
theme: "cluster-0"
cluster_id: 0
slug: "perche-esiste-la-disabilita-e-dio-il-responsabile-del-mio-handicap"
has_comments: false
tema_code: "T01"
tema_label: "Vivere la disabilità"
categoria_menu: "Disabilità"
---

Noi, esseri umani, siamo tutti differenti. La tua mamma è diversa dal tuo papà. E tu sei un’altra rispetto a tuo fratello Giovanni e a tua sorella Francesca. A scuola tu hai visto Girolamo che viene dalla Costa d'Avorio: lui ha la pelle nera. Nella tua classe poi ci sono bambini dotati per la matematica e altri per il francese. C'è anche Pierina che ha un braccio solo, vittima di un incidente di macchina con suo padre. Ha sofferto molto. Ora, certo non può giocare a pallacanestro, ma danza in modo meraviglioso. Conosci anche Claudio che Francesca ha invitato per il suo compleanno. È un pò diverso dagli altri. Fa molta fatica a parlare e a imparare. Ma anche se non è molto bravo a scuola, tutti gli vogliono bene; poiché è tanto buono e fiducioso gli altri bambini desiderano aiutarlo. Sembra aprire i cuori degli altri.

È veramente triste invece che si derida Girolamo perché viene da un altro paese o Pierina o Claudio perché non sono come gli altri. Il vero problema è: “Perché alcuni rifiutano quelli che sono diversi?” In fondo noi sappiamo che siamo tutti uguali: persone umane, con un cuore fatto per amare e per essere amato.

Il vero handicap non è forse il rifiuto di accogliere l’altro, chi è diverso? L'importante è che Dio ama ognuno di noi così come siamo..

Certo è Lui che ha creato il cielo e la terra e tutto ciò che essi contengono. Quando Adamo e Eva hanno rifiutato la presenza di Dio, Egli si è ritirato umilmente. Di conseguenza la morte è entrata nel mondo e con lei, nella nostra natura umana e nel Creato, ogni sorta di fragilità. Tra queste l'handicap non è la più importante, anche se noi ne soffriamo, perché Dio ci accoglie così come siamo, con i nostri doni, i nostri errori, le nostre debolezze. Il peccato consiste nel rifiuto dell’altro. Poiché noi siamo unici e differenti ciascuno ha un dono da fare agli altri; e abbiamo bisogno gli uni degli altri.