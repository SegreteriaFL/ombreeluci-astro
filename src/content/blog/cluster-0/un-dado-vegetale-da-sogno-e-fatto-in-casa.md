---
title: Un dado vegetale da sogno e fatto in casa
date: 2014-09-29
author: Redazione
slug: un-dado-vegetale-da-sogno-e-fatto-in-casa
wp_id: 38399
original_url: "https://www.ombreeluci.it/?p=38399"
cluster_id: 0
has_comments: false
tags:
  - ricette
  - dritte
umap_x: 7.785384178161621
umap_y: 6.631382465362549
umap_z: 11.210805892944336
issue_number: OEL-128
---

Esiamo arrivati al sesto anno di seguito: pranzi comunitari, alleluia più o meno intonati, cerchi improvvisati con tante tante idee, scambi, risate, condivisioni. I campi alla Bicoca ci fanno crescere e con loro sta crescendo la nostra famiglia. Anche se il nostro piccolo mondo può sembrare (e lo è) un po’ a parte, il campo ci aiuta a staccare dalla quotidianità e cerchiamo insieme a tutti i partecipanti di imparare cose nuove, praticando delle attività di campagna, per valorizzare i prodotti della natura e il nostro ambiente circostante.

Spesso è un’occasione per invitare degli esperti che ci aiutano e condividono con il campo una giornata.

La nostra idea è che alcune di queste attività possano diventare un progetto permanente e continuativo, naturalmente in collaborazione con Fede e Luce.

La produzione e la trasformazione di prodotti della campagna consentono una condivisione e suddivisione del lavoro che favorisce l’integrazione dei ragazzi in alcune fasi, o anche nel solo accompagnamento e li riesce a coinvolgere ed a far sentire il prodotto del nostro lavoro, una vera e propria creazione nostra.

Uno degli ingredienti più importanti delle nostre attività è la compagnia: questi lavori richiedono molti passaggi semplici, che se fatti insieme diventano un’occasione unica per stringere amicizie o per rinnovarle!

**Il campo è quindi il momento ideale per sperimentare insieme:** i nostri ragazzi, i bambini, ma anche gli amici partecipano sempre volentieri e tutti insieme ci impegniamo per produrre qualcosa da condividere, o da portare a casa: le marmellate, le pizze, la pasta fatta in casa, le palline di argilla con i semi da piantare, il formaggio, i sacchetti di lavanda e… il dado vegetale!

**Abbiamo provato a realizzare i nostri dadi vegetali casalinghi alla fine dell’estate** , utilizzando nel nostro dado vegetale le verdure, gli aromi e i profumi della bella stagione. E visto il risultato, la replicheremo sempre, sul finir dell’estate.

> “Se uno sogna da solo, è solo un sogno. Se molti sognano insieme, è l’inizio di una nuova realtà” - Friedensreich Hundertwasser

*Costanza e Filippo* , 2014

### Occorrente

Ingredienti suggeriti per un vaso di circa 250 gr

- Cipolla 200 gr - Carote 150 gr - Sedano (foglie) 100 gr - Prezzemolo 50 gr - Sale 280 gr - Salvia 50 gr - Timo 20 gr - Basilico 10 gr - Santoreggia 10 gr

Gli ingredienti possono anche variare a seconda dei gusti e della disponibilità.

### Utensili

- Coltellini e mezze lune - Pelapatate - Diversi contenitori per ogni ingrediente - Colini (noi spesso usiamo le retine di plastica della ricotta) - Una teglia bassa da forno - Carta da forno - Vaso di vetro - Frullatore

### Procedimento

Il procedimento è molto semplice: **tutti gli aromi devono essere lavati, asciugati e sminuzzati il più accuratamente possibile** ; poi si mettono sotto sale separati in dei colini per far perdere loro il più possibile l’acqua (la posa può durare da 30 minuti, fino a 3-4 ore).

Una volta che hanno perso una parte della loro acqua, vengono mescolati e distesi in una ampia teglia, foderata con della carta da forno. La teglia si posiziona nel forno preferibilmente ventilato a 50-70 gradi. Il forno va lasciato un po’ aperto, per far disperdere l’umidità (tempo circa 60min).

**Completata l’essiccazione, con il frullatore possono essere sminuzzati ulteriormente e riposti in un vaso di vetro** . Per verificare in modo empirico il completamento dell’essiccazione, si pesa periodicamente il nostro composto e quando smetterà di perdere peso, sarà completata.

**Questa polverina insaporirà le vostre minestre, i sughi e i risotti:** uno o due cucchiaini bastano e poi bisogna assaggiare e dosare secondo il proprio gusto. Non si deteriora, in quanto è sotto sale ed è un prodotto secco, ma a differenza dei preparati industriali il nostro dado vegetale non è idrosolubile e quindi una piccola parte della polverina galleggia un po’ nel brodo: se proprio non vi piace questo effetto, può essere ridotto con un semplice passino.