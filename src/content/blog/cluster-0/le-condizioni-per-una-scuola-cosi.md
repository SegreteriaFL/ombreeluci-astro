---
title: "Le condizioni per una scuola così"
date: "1985-01-26"
author: "Nicole Schulthes"
theme: "cluster-0"
cluster_id: 0
slug: "le-condizioni-per-una-scuola-cosi"
has_comments: false
tema_code: "T15"
tema_label: "Memoria e storia di Fede e Luce (opzionale)"
categoria_menu: "Storia"
issue_number: OEL-12
---

I bambini con handicap e non, vivono e studiano insieme e ognuno impara e cresce secondo le proprie capacità.

Questo potrebbe sembrare naturale e normale, ma per chi invece di accontentarsi di parole si impegna nell'azione, non lo è per niente. Come mai?
Secondo l'esperienza del [Centro scolastico riabilitativo Medaglia Miracolosa](http://www.ombreeluci.it/1985/integrazione-non-parola/), un'integrazione che sia davvero viva ed efficace può realizzarsi se esistono delle condizioni precise; di queste alcune sono di carattere strutturale .

- Il numero degli alunni ridotto (circa una diecina) per classe.

- La durata: scuola a tempo pieno per tutti (8.30-17).

- La flessibilità organizzativa: il programma è fatto a misura di ogni bambino. Il bambino può essere cambiato di classe o di gruppo, secondo la necessità.

- Le terapie vengono fatte sul posto: questo permette ai bambini con handicap di non perder tempo, ma ancor più permette la collaborazione permanente fra terapisti, maestri, educatori. Per es.: il bambino sordo può applicare in classe ciò che ha imparato nell'ora di ortofonia.

- L'abbondanza del materiale educativo, indispensabile per lavorare con bambini più o meno privi di capacità astrattiva; lo stesso materiale, lungi dall'essere un freno ai bambini con capacità di astrazione, è sicura base di partenza. L’esempio più tipico è rappresentato dai «regoli», piccoli bastoncini colorati, di diversa lunghezza, usati per i calcoli più o meno complicati.

Altri elementi, qualitativi, rendono valida questa esperienza.

- Il realismo nel valutare individualmente i bambini, per le loro possibilità e per i loro limiti, e nello stimare quanto può esser fatto dagli educatori.

- L ’importanza, in ore e qualità, delle attività parascolastiche; queste costituiscono almeno metà delle ore di lavoro in comune (lavori manuali di vario tipo, osservazioni della natura, sport, musica, dattilografia...). Dai risultati che abbiamo potuto vedere, sono tutte seguite e attuate con intelligenza e buon gusto.

- La qualità e la preparazione del personale (insegnanti, educatori, terapisti...) si riflettono nella creatività, nelle lezioni, nella verifica del lavoro compiuto e denotano una notevole capacità di saper lavorare in équipe: riunioni regolari, comunicazioni, lavoro interdisciplinare possibile in ogni momento, danno come risultato un accordo vero fra tutti.

Alla base di tutto un amore profondo per i bambini che si percepisce nei piccoli dettagli e nell'atmosfera generale. Tutto questo presuppone un’accurata scelta del personale.

Vita di gruppo e attenzione all'individuo, competenza e amore, struttura e creatività, sono ingredienti che non si escludono fra loro, anzi sono complementari ed essenziali per realizzare il progetto educativo. Le educatrici credono veramente nell'importanza dei rapporti tra i bambini e quindi li favoriscono e li sollecitano. Ed è proprio questa vita di relazione, che i bambini stabiliscono fra loro in forma molto intensa, differenziata, libera e personale, che unifica gli sforzi educativi e che fa da presupposto alla riuscita e al progresso di tutti.
Leggi anche: [Qui integrazione non è una parola](http://www.ombreeluci.it/1985/integrazione-non-parola/)
[Aggiornamenti](http://www.istitutommiracolosa.net/index.html) sull'Istituto Medaglia Miracolosa
Nicole Marie Therese Tirard** - (10. 12. 1933, Woincourt, France - 26. 10. 2006 in Hamburg)
Ha studiato Ergoterapia in Francia e negli Stati Uniti, co-fondando nel 1961 l'*Association Nationale Francaise des Ergotherapeutes*, (ANFE).
Spostatasi a Roma, incontra Mariangela Bertolini e insieme avviano nel 1971, su invito di Marie-Hélène Mathieu, le attività di Fede e Luce e partecipano all'organizzazione del pellegrinaggio dell'Anno Santo del 1975. Dal 1983 la rivista Ombre e Luci esce ogni trimestre. Per anni ha organizzato il campo estivo per bambini e famiglie sul campus della scuola *Mary Mount* a Roma.