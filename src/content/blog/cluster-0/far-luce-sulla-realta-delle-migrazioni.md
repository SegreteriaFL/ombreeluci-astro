---
title: "Far luce sulla realtà delle migrazioni"
date: "2023-08-16"
author: "Claudio Cinus"
theme: "cluster-0"
cluster_id: 0
slug: "far-luce-sulla-realta-delle-migrazioni"
has_comments: false
tema_code: "T13"
tema_label: "Linguaggio, cultura e rappresentazioni"
categoria_menu: "Cultura"
issue_number: OEL-164
---

Progetto culturale dedicato a unire arte e scienza sul tema della salute mentale, il festival [Lo Spiraglio](https://www.lospiragliofilmfestival.org/) dal 13 al 15 aprile ha offerto **proiezioni gratuite a Roma presso lo spazio SCENA gestito dalla Regione Lazio e del MAXXI** sulle due sponde del Tevere, luoghi centrali e complementari, ben scelti per aggregare le varie anime del festival che «fin dalla nascita, ha avuto l’ambizione di rivolgersi e coinvolgere un pubblico indifferenziato di appassionati e cinefili».
Significativo è il rilievo dato ai film sulle migrazioni**, un tema che evidenzia come la mente umana possa essere stravolta e traumatizzata dal dover cambiare, per necessità e non per scelta, il proprio ambiente geografico e sociale: un aspetto spesso trascurato nel racconto di questo fenomeno sempre più complesso e inarrestabile che trova qui il suo attento spazio grazie al Premio Samifo (Salute Migranti Forzati).

Molti i titoli interessanti presentati: **vincitore di quest’anno è stato il film *Trieste è bella di notte* che mette luce sulla pratica poco nota delle «riammissioni informali»** messe in atto dal Ministero dell’Interno nel 2020, sospese nel 2021 perché dichiarate illegali dal Tribunale di Roma, e poi riattivate nel novembre del 2022 dal ministro dell’interno Matteo Piantedosi. Operazioni che consentono di espellere i migranti, in arrivo attraverso la rotta balcanica, senza che possano fare richiesta di asilo o di protezione internazionale. I pericolosi viaggi raramente vanno a buon fine: spesso i migranti tentano il tragitto (chiamato game, come il livello di un videogioco) più e più volte, e si può solo immaginare quanto sia atroce, dopo essere sopravvissuti a situazioni estreme, assaporare un briciolo di accoglienza per poi essere rispediti in Slovenia, poi in Croazia e in Bosnia, trattati con sempre maggiore crudeltà dalle forze dell’ordine locali… per poi ricominciare daccapo, di nuovo in viaggio verso l’Italia. I registi Andrea Segre, Stefano Collizzolli e Matteo Calore incrociano le interviste ai migranti e l’indagine su **come il nostro Paese, quando si tratta di temi che non attirano l’attenzione dell’opinione pubblica, violi norme nazionali e internazionali.** È cinema civile, vero, utile per capire la nostra Italia (e il mondo).