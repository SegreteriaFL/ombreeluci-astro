---
title: Pensando alla nascita di Gesù
date: 2009-12-10
author: Mariangela Bertolini
slug: pensando-alla-nascita-di-ges
wp_id: 34599
original_url: "https://www.ombreeluci.it/?p=34599"
cluster_id: 0
has_comments: false
umap_x: 5.820154666900635
umap_y: 6.214356899261475
umap_z: 12.077378273010254
issue_number: OEL-108
---

Ho davanti a me un’altalena per bimbi piccoli, gialla e verde, che dondola tristemente vuota. La guardo da qualche giorno con una grande mestizia perché mi fa pensare ai tanti bambini non nati, ai milioni di bambini che muoiono per fame nel nostro povero mondo (uno ogni tre minuti), ai genitori che li desiderano e non li possono avere, a quelli che non li vogliono perché non è ancora il momento, a quei bambini che vorrebbero tanto un’altalena e che sono costretti a giocare fra l’immondizia, a quelli maltrattati e abusati...

E ripenso alla nascita del Bambino che presto festeggeremo (o abbiamo appena festeggiato) in quel modo sempre più superficiale e lontano da quello che Lui è venuto a insegnarci e a portarci come buona notizia.

E ripenso ad Erode e alla strage degli innocenti che quella nascita ha avuto come primo atroce effetto.

Noi — in generale — ci sentiamo vicini ai pastori e ogni anno vogliamo incamminarci dietro a loro, compagni di viaggio lontani nel tempo ma che l’emozione natalizia ci fa sentire vicini e solidali per una notte.

Erode era un malvagio. Così pensiamo perché vogliamo tenere lontano il male, almeno per questa notte.

Che cosa sembrano dirci gli occhi di quel Bambino che ci guardano pieni di immenso amore? Forse, quello sguardo che immaginiamo benevolo e pieno di tenerezza, ci invita ad andare a fondo nel nostro cuore e ci sprona a non fermarci come sempre alla parte emotiva che la Notte Santa ci ispira. Forse Lui vorrebbe che prendessimo coscienza che quasi in tutti noi alberga un po’ di Erode. Noi non facciamo il male, ma il male ci circonda ed entra nelle nostre case oggi più che mai e ci lascia sbigottiti, increduli, disgustati, ma anche inerti. Ci scusiamo: “Che cosa posso fare io? Come posso impedire che certe orribili cose non avvengano?”

Comunque sia, il più delle volte, restiamo passivi. Non con le parole — di quelle il Bambino Gesù non sa che farsene — possiamo ostacolare il male che imperversa sui piccoli bimbi che ci guardano innocenti...

Tutti noi, se ci pensiamo bene, recandoci in silenzio alla grotta, possiamo cambiare qualcosa. Siamo chiamati a seguire la luce non le tenebre che ancora l’avvolgono. E quella luce illuminerà il nostro cuore e gli mostrerà in quale modo, da subito, cambiare l’inerzia in gesti concreti di vicinanza, di “farsi prossimo”: cominciando col vivere una vita più sobria per fare uscire dalla nostre mani quel superfluo così enorme rispetto a chi muore di fame; accogliendo concretamente chi ci sembra un estraneo; prestando un po’ del nostro tempo a neo-mamme in difficoltà; a bambini soli e abbandonati negli istituti; sostenendo con regolarità associazioni come GEMMA), o altre che si occupano del Terzo mondo...

Il prossimo anno, all'avvicinarsi del Natale, potremo forse incamminarci verso la capanna di Betlemme accompagnati da questi nuovi amici che ci faranno da guida perché conoscono la strada meglio di noi.

*M. Bertolini* , 2009

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, con una grave disabilità. È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela

Questo articolo è tratto da
[Ombre e Luci n.108](https://www.ombreeluci.it/project/numero-108-saper-accogliere/)

#### Editoriali

[Pensando alla nascita di Gesù](https://www.ombreeluci.it/2009/pensando-alla-nascita-di-gesu/)
di M. Bertolini
[Riflessi di luce nell’ombra](https://www.ombreeluci.it/2009/riflessi-di-luce-nellombra/)
di R.A.

#### Dossier: l’intimità del corpo

[Maria non ha il senso del pudore](https://www.ombreeluci.it/2009/lintimita-del-corpo-maria-non-ha-il-senso-del-pudore/)
di J. e C. Santagostini
[Condividere l’intimità del proprio figlio](https://www.ombreeluci.it/2009/lintimita-del-corpo-condividere-lintimita-del-proprio-figlio/)
di A. Jarry
[Di fronte alla nudità non è facile](https://www.ombreeluci.it/2009/lintimita-del-corpo-di-fronte-alla-nudita-non-e-facile/)
di Myriam

#### Altri articoli

[Vita tra fratelli](https://www.ombreeluci.it/2009/vita-tra-fratelli/)
di Federico Girelli
[Come il ferro con la calamita](https://www.ombreeluci.it/2009/come-il-ferro-con-la-calamita/)
Laura Nardini
[La disabilità dell’informazione](https://www.ombreeluci.it/2009/la-disabilita-dellinformazione/)
E. De Rino
[Ricordo di Alda Merini](https://www.ombreeluci.it/2009/ricordo-di-alda-merini/)
Pennablù

#### Rubriche

[Dialogo Aperto](https://www.ombreeluci.it/2009/dialogo-aperto-n-108/)

#### Libri

[Niente giochi nell’acquario](https://www.ombreeluci.it/2009/niente-giochi-nellacquario/)
, C. Lord
[In cerca del padre](https://www.ombreeluci.it/2009/in-cerca-del-padre-storia-delleta-paterna-in-eta-contemporanea-recensione/)
, G. Galeotti
[La musica segreta della terra](https://www.ombreeluci.it/2009/la-musica-segreta-della-terra-recensione/)
, M. Stracham
[Contro l'eutanasia](https://www.ombreeluci.it/2009/contro-leutanasia-recensione/)
, L. Israèl
[Ma io che c’entro?](https://www.ombreeluci.it/2009/ma-io-che-centro-il-bene-comune-in-tempi-di-crisi-recensione/)
, G. Albanese