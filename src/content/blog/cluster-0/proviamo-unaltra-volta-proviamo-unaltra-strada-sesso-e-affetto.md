---
title: "Proviamo un'altra volta. Proviamo un'altra strada: Sesso e affetto"
date: 1993-12-23
author: Redazione
slug: proviamo-unaltra-volta-proviamo-unaltra-strada-sesso-e-affetto
wp_id: 9384
original_url: "https://www.ombreeluci.it/?p=9384"
cluster_id: 0
has_comments: false
umap_x: 5.888653755187988
umap_y: 8.236516952514648
umap_z: 8.707993507385254
issue_number: OEL-44
---

U
n'amica mi ha incoraggiata a raccontare la mia esperienza in questa rubrica dove si parla di provare, sperare, provare ancora e... riuscire. E proprio quello che è capitato nella mia famiglia. Mia sorella ha una figlia handicappata, Luisa, di 26 anni. Luisa ha un ritardo mentale lieve, ma sufficiente a produrre grosse difficoltà di tipo comportamentale e a metterla in situazioni pericolose. Luisa ha una sorella maggiore e due fratelli gemelli di un anno minori di lei. Sono giovani vivaci, brillanti, pieni di amici e di attività. Per Luisa niente di tutto questo: non è riuscita a finire la scuola né ad inserirsi in un'attività lavorativa, e, fino a qualche tempo fa, non ha mai avuto amicizie vere. Anche se i fratelli e la sorella avevano provato a portarla con sé fra i loro amici, in realtà non era mai stata accettata, ma solo «sopportata». Effettivamente, per chi non la capiva in profondità, non era facile sopportarla: parlava senza mai interrompersi, metteva bastoni fra le ruote, improvvisamente si adombrava e si chiudeva in una stanza senza che nessuno potesse capirne la ragione. Ma la cosa più grave era il suo comportamento con i ragazzi: decideva via via che uno dovesse essere il suo «fidanzato», spesso più di uno alla volta, sia che fosse un amico di casa o una persona incontrata per caso, e lo tempestava letteralmente di richieste, lettere, bigliettini anonimi, telefonate, scherzi di pessimo gusto. E quante attese di risposta, quanta fatica per riuscire a sapere l'indirizzo di una certa persona, per percorrere a piedi la città, vedere la casa, parlare con il portiere, sperare che la persona uscisse! Seppi di un gruppo di Fede e Luce. Fu facile accompagnarla lì: aveva una tale fame di rapporti umani! Fu accolta con grande calore, ma i primi mesi furono difficili. Si «innamorò» subito di uno degli amici e si ripresentò la situazione precedente: chiacchiera, telefonate insistenti, rifiuti, fughe e poi ritorni. Ma il miracolo fu questo: quegli amici, e quel ragazzo in particolare, le dimostrarono un vero affetto. Il ragazzo le spiegò che era sentimentalmente impegnato, ma che ci poteva essere ugualmente fra loro una buona e leale amicizia; gli altri la capirono nelle sue esigenze affettive, dove la sessualità non era così preponderante come appariva, ma dove lei chiedeva di essere capita e non «sopportata»; di essere riconosciuta per le sue qualità; di essere considerata alla pari e non come una persona da cui difendersi... . Un'amica, in mezzo ad altri amici. Felice. Da quando si è inserita in questo gruppo, malgrado tanti problemi che rimangono, Luisa non ha più parlato di un nuovo «fidanzato» irreale. Ora racconta di attività in comune, di domeniche passate con gli amici, di persone in difficoltà che la commuovono, di progetti di lavoro per il futuro. Ha ragione Jean Vanier quando dice che la sessualità disturbata di una persona con handicap spesso può essere riequilibrata e pacificata da una buona relazione affettiva con chi la circonda.
**Un’amica**
, 1993
Questa pagina aspetta la tua storia: [scrivici](mailto:ombreeluci@fedeeluce.it)
Questo articolo è tratto da
[Ombre e Luci n.44, 1993](http://www.ombreeluci.it/project/numero-44-segni-di-speranza/)

#### Editoriale

Segni di speranza
di M. Bertolini

#### Speciale: Segni di speranza

Florent nella scuola italiana
di M. C. Chivot
Costruire la capacità di sperare (in un ospedale psichiatrico)
di N. Livi e N. Schulthes
La fede si vive: così si impara
di S. Sciascia
Dare loro una vita normale
di A. Beretta
Imparando a vivere bene con Jimmy - 2° parte
di M. S. Tomaro

#### Rubriche

[Dialogo aperto](http://www.ombreeluci.it/1993/dialogo-aperto-n-44/)
[Vita Fede e Luce](http://www.ombreeluci.it/1993/vita-fede-e-luce-n-44/)

#### Libri

[È nato un bambino Down](È nato un bambino Down)
[Appuntamento con maria maddalena](Appuntamento con maria maddalena)
, E. Marie