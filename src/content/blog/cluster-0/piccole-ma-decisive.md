---
title: Piccole ma decisive
date: 2025-02-07
author: Cristina Tersigni
slug: piccole-ma-decisive
wp_id: 47043
original_url: "https://www.ombreeluci.it/?p=47043"
cluster_id: 0
has_comments: false
tags:
  - consacrata
umap_x: 6.114205360412598
umap_y: 7.808027267456055
umap_z: 9.181962966918945
issue_number: OEL-172
---

«Sono tanti anni che abitiamo in questo palazzo, **i nostri vicini hanno visto crescere mio figlio Massimiliano. Sono tutti gentili e comprensivi con lui ma, se c’è da salire in ascensore insieme, preferiscono evitare. Forse per riguardo? Per paura?** Mi chiedono di lui e della sua salute solo quando non è presente». Eppure, Massi ascolta e risponde a modo suo, «non morde, non aggredisce». Nicla Bettazzi, una delle nostre affezionate firme e madre di Massimiliano, 35 anni con autismo e un’epilessia («questa sì, brutta»), lo racconta in [un piccolo video](https://www.youtube.com/shorts/oDxeSG9JuIc) che potete vedere sul sito di *Ombre e Luci* e sui nostri canali social per testimoniare quanto ritenga utile impegnarsi a far conoscere una rivista come la nostra. Perché **forse a mancare** – continua Bettazzi – è **«conoscere la disabilità, prenderci familiarità, in qualsiasi modo possibile anche cominciando tra le pagine di una rivista». E diminuire così una distanza che sembra incolmabile. Una distanza azzerata nelle storie raccontate da alcune donne consacrate nelle pagine del focus di questo numero.** Ognuna nella sua veste, vivono esperienze immensamente diverse e pienamente nel mondo, testimoniando quell’amore incarnato che festeggeremo nel Natale in arrivo. Lo accompagnerà un anno giubilare dedicato alla **speranza** ; Mariangela Bertolini la descriveva come **una «piccola luce che rischiara le tenebre che abbiamo sperimentato, ognuno di noi», «segno di bene» di cui ognuno di noi può essere portatore e che aiuta ciascuno a non perdersi.** Anche piccole, una luce e una distanza da colmare possono essere decisive: qualcuno per noi ha già colmato, nel suo farsi bambino duemila anni fa, uno spazio davvero più inconcepibile e ha acceso una luce di speranza che continua a illuminare i nostri cuori. Sia con voi il nostro augurio di poter percorrere anche una piccola, possibile distanza, come quella, ad esempio, coperta da qualche piano di ascensore insieme a Massi, o altri come lui. Vedrete poi che luce.