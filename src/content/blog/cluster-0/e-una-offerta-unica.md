---
title: "È una offerta unica"
date: "1986-06-24"
author: "Redazione"
theme: "cluster-0"
cluster_id: 0
slug: "e-una-offerta-unica"
has_comments: false
tema_code: "T06"
tema_label: "Pellegrinaggi, cammini e vita comunitaria in movimento"
categoria_menu: "Fede"
issue_number: OEL-16
---

Sento la necessità di fare due considerazioni previe. Innanzitutto vi saluto con affetto e vi ringrazio perché in questo vostro pellegrinaggio in Assisi avete scelto come meta conclusiva questa celebrazione nella cattedrale che è il segno dell’unità della Chiesa che è in Assisi. **Vi ringrazio di questo gesto che avete voluto fare nei confronti della Chiesa di Dio che è qui.
L’altra considerazione è che forse in questo momento io sto celebrando con voi la più bella Eucarestia. Eppure nei cinque anni e mezzo del mio episcopato qui ad Assisi, questa cattedrale ha visto tanti avvenimenti; ha visto anche folle maggiori, ha visto perfino il papa, che è stato qui. **L’offerta che ora sale a Dio**, è l'offerta in cui, dentro di voi come dentro di me, c’è tanta invocazione. **È un'offerta unica, fatta di difficoltà, di sacrifici, di momenti duri, di momenti aperti alla speranza. E poiché l'Eucarestia è l’offerta di Cristo al Padre, io credo che noi, unendo la nostra offerta così significativa, così diversa, in questo momento facciamo una grande Eucarestia.

> Vi ringrazio di questo gesto che avete voluto fare nei confronti della Chiesa di Dio che è qui

Su questo vostro pellegrinaggio mi sembra che ci sia tutto un simbolismo che ci può aprire a tante considerazioni. La vita è una strada, una strada difficile, tortuosa; quindi il camminare per strada può significare per noi il senso della vita...
Mentre noi camminiamo incontriamo per strada tanti nostri fratelli, ognuno diverso dall’altro, con doni e carismi differenti: tanti volti, volti stupendi, dove Dio ha messo la sua impronta. Ebbene, noi, camminando per strada, siamo chiamati a interrogare questi volti, e a farci interrogare da essi...
Abbiamo bisogno di camminare insieme perché mentre il fratello ci chiede, e ha diritto di chiedere, ci dona anche la sua ricchezza [...]

Allora vedete che noi, camminando per strada, incontrando fratelli sofferenti, dovremmo dire loro grazie, perché ci aiutano a lasciare la sapienza del mondo, fatta di egoismo, e ci aprono a quelle dimensioni dell’amore per le quali deve in noi nascere la gioia di donare, di essere ricchi nell’essere e poveri nell’avere.
Voi avete, poi, altri motivi fondamentali per trovarvi insieme nella gioia e soprattutto nel banchetto eucaristico. Questo vostro camminare è difficile; è pieno di difficoltà particolari e allora ecco la forza di Dio.

[...] Vi chiedo una preghiera per la pace, per la giustizia nel mondo. La preghiera vostra è preziosa: ve la chiedo con tanto affetto.
[...] Vorrei aggiungere tante altre richieste perché so di parlare a persone che hanno un filo più diretto di me con il Signore. Io vi assicuro però, da parte mia, che non dimenticherò questa giornata; che ricorderò, per quanto mi è possibile, i vostri volti e che continuerò a pregare per voi perché il Signore vi dia ogni bene, vi dia forza, vi dia gioia, vi dia serenità e vi dia anche la solidarietà dei fratelli nella fede e dei fratelli nell’umanità.

di *Mons. Sergio Goretti*, Vescovo di Assisi, 1986