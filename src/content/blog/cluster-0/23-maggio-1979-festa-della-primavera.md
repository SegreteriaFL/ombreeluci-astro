---
title: "23 Maggio 1979: Festa della Primavera!"
date: 1979-09-16
author: Redazione
slug: 23-maggio-1979-festa-della-primavera
wp_id: 45662
original_url: "https://www.ombreeluci.it/?p=45662"
cluster_id: 0
has_comments: false
tags:
  - festa-primavera
umap_x: 7.676547050476074
umap_y: 7.613807678222656
umap_z: 13.00280475616455
issue_number: INS-23
---

Cerco di scrivere con tutta la semplicità possibile poiché è con semplicità ed allegria che si è svolta domenica 27 maggio la "Festa della Primavera".

È stato un obiettivo che abbiamo raggiunto unendo assieme tutto il nostro impegno, la nostra volontà e la nostra gioia. Gli sforzi collettivi si sono concentrati nel fare di questa festa un momento di distensione. e svago per genitori e ragazzi. Durante tutta la giornata di domenica abbiamo accolto un gruppo di amici francesi (40 persone dell'Arche "de la Merci") e abbiamo lavorato e giocato fino a sera.

Per me l'organizzazione della giornata, la ricerca di oggetti per il mercatino, ma soprattutto la vendita sono state esperienze nuove e diverse.

In verità la giornata era iniziata con una piccola nota di malumore: avevamo infatti tentato invano di gonfiare numerosi palloncini per la "pesca" ma questi, nonostante i nostri sforzi, o si sgonfiavano inesorabilmente appena legati, o scoppiavano fragorosamente! La soluzione è stata quella di venderli sgonfi".

Partecipando ai giochi o stando al banco di vendita ho fatto scorta di sorrisi e di amicizie: la vendita delle scarpe è stata un po' faticosa ma tanto divertente! Chi ha approfittato dell'affare sono state soprattutto molte suore: una è riuscita a portarne via circa undici paia (se le metterà tutte?). Non ho potuto fare a meno di osservare le espressioni degli amici: tutti mi sono sembrati sereni e divertiti; qualcuno forse un po' frastornato dai rumori e dai calori.

I francesi, nonostante la loro esuberanza, hanno dovuto riposare quando il sole sì è fatto più caldo, ma ai canti di arrivederci li ho visti partecipare e suonare. Questo è stato forse il momento più bello: è stato come concludere la giornata sui sorrisi e i saluti generali. La festa è stata dunque una risposta positiva alla collaborazione fra tutti, sia ospiti che organizzatori: abbiamo dato un po' tutti della nostra allegria ricevendone.

*Valeria Pinna* , 1979