---
title: "La disabilità ci rende umani"
date: "2020-01-06"
author: "Cristina Tersigni"
theme: "cluster-0"
cluster_id: 0
slug: "la-disabilita-ci-rende-umani"
has_comments: false
tema_code: "T01"
tema_label: "Vivere la disabilità"
categoria_menu: "Disabilità"
issue_number: OEL-152
---

Quale immagine di Dio diamo nelle nostre comunità cristiane? È il confronto con questa domanda che anima la riflessione del *Manuale in dieci passi* scritto da don Stefano Buttinoni. Se crediamo davvero che Gesù sia venuto tra noi per farci conoscere il Padre e che per descrivere il suo Regno abbia usato immagini come quella del banchetto aperto ai più emarginati dell'epoca, dovremmo trarre delle conseguenze ben precise per le linee che orientano i nostri comportamenti. Dobbiamo riconoscere che non sempre è così, sia nelle nostre comunità parrocchiali che nei nostri cuori. Ma lungi dal voler giudicare o scoraggiare, Buttinoni avvia un cammino nel quale confrontarci con noi stessi e con gli altri per realizzare quel Regno che ci è stato annunciato. Un cammino di dieci passi, dieci azioni che mirano ad aprire il cuore di ogni comunità cristiana all'incontro, in questo caso, con la disabilità. Buttinoni sceglie di dedicarsi a questa esperienza, potenzialmente emarginante, perché è quella che la vita gli ha messo accanto e dalla quale ha scelto di lasciarsi accompagnare, come fratello minore di Roberto, una persona con disabilità. E perché è quella che più interroga sulla condizione dell’uomo e sull’immagine che abbiamo della perfezione di Dio. I tanti incontri successivi scaturiti da questo, soprattutto quello con Jean Vanier e i movimenti da lui fondati - l’Arca e Fede e Luce -, hanno fatto maturare nel sacerdote la necessità di un altro punto di vista da cui guardare Dio e da cui proporlo. Ricercando approcci teologici che rendessero Dio comprensibile nella realtà in cui viviamo e aprirla così alla speranza. Non a caso Buttinoni propone una teologia *dalla* disabilità e non *della* disabilità. Nel tessuto del libro si intrecciano un ordito di riferimenti evangelici ben chiari e una trama della sua lunga esperienza con varie realtà aggregative (Scout Agesci, Unitalsi, Caritas...) e degli insegnamenti di maestri come Jean Vanier. I tanti episodi citati, positivi e negativi, danno concretezza alle sue parole. Dieci passi segnati dall'accorgersi di un’assenza, all'invito, al prendersi carico… via via arrivando all'appartenenza e alla reciprocità in cui ognuno, parte di quell'unico corpo descritto da san Paolo, gioisce e soffre insieme a ogni sua singola parte.
Il libro per ora è auto prodotto ma ha trovato un editore che speriamo riuscirà a dargli quel che - da un punto di vista soprattutto formale - resta ancora suscettibile di miglioramento. Non si può accusare l’autore di scarsa coerenza in questo, avendo messo subito in pratica uno dei primi suggerimenti: l’importante è cominciare a camminare, anche se non tutto è pianificato nei minimi dettagli.

#####

Questo libro è autoprodotto e disponibile solo su [Amazon](https://www.amazon.it/disabilità-rende-umani-allAppartenenza-rinnovamento/dp/1707799571).

Iscriviti e ricevila ogni quindici giorni

Un nuovo post ogni due settimane