---
title: "Il tempo libero è davvero libero?"
date: "2024-05-02"
author: "Cristina Tersigni"
theme: "cluster-0"
cluster_id: 0
slug: "il-tempo-libero-e-davvero-libero"
has_comments: false
tema_code: "T01"
tema_label: "Vivere la disabilità"
categoria_menu: "Disabilità"
issue_number: OEL-168
---

«Cosa fa una famiglia con un figlio con disabilità complessa una sera per mangiarsi una pizza? Molto probabilmente, per togliersi ogni pensiero e complicazione, preferirà ordinarsela a casa». Suor Veronica Donatello, responsabile dell’Ufficio della Pastorale delle Persone con Disabilità della Cei, lo chiede alla platea che la ascolta nell’ambito di un seminario e risponde senza giri di parole: ne conosce moltissime di famiglie e la sua è una conclusione amara ma ragionevole. **Meno ragionevole pensare che il tempo libero non è in fondo così libero per chi ha una disabilità e la sua famiglia.** Questo suo inciso si inseriva su un tema più generale, solo apparentemente poco collegato, affrontato durante la presentazione dei risultati di un’indagine redatta da Cbm Italia (*Child Blind Mission*) e Fondazione Zancan su povertà e disabilità in Italia. Una ricerca innovativa – la prima sulla correlazione tra queste due dimensioni nel nostro Paese e nei suoi parametri metodologici – dalla quale emerge, e forte, la povertà di relazioni (a ogni livello, pubblico e privato) più che quella economica. In quel contesto, all’Archivio della Presidenza della Repubblica, abbiamo anche potuto ascoltare le testimonianze di due delle trecento famiglie interpellate per l’indagine. A parlare, erano una madre romana e una aversana. In modo diverso e con esperienze accomunate dall’autismo – delle gemelle nel primo caso, dei gemelli nel secondo – hanno raccontato di quanto essenziali siano contesti sociali inclusivi per non rimanere chiuse «in una prigione dorata, per non sentire gli sguardi e affrontarne la fatica» o per «non dimenticarsi di se stesse», totalmente proiettate e occupate verso le necessità dei figli. **Ascoltiamo la loro voce, «grido che spesso rimane muto» di chi rischia di piegarsi su di sé: una rivoluzione**passa anche per una serata diversa, che sia una pizza, un teatro o un caffè.