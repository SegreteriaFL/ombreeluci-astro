---
title: Buon Natale 1981... e un numero speciale
date: 1981-09-16
author: Redazione
slug: buon-natale-1981-e-un-numero-speciale
wp_id: 46725
original_url: "https://www.ombreeluci.it/?p=46725"
cluster_id: 0
has_comments: false
umap_x: 6.101315975189209
umap_y: 6.589783668518066
umap_z: 12.130847930908203
issue_number: INS-30
---

Carissimi, Buon Natale a tutti e ad ognuno in particolare. Che esso sia pieno di pace serena per ognuno di noi.

Non volevamo lasciar passare questa data senza inviarvi qualche pagina - un Insieme ridotto - per sentirci una volta di più uniti nella grande famiglia Fede e Luce.

Duemila anni orsono "non c'era posto per loro".

A che punto siamo oggi, nel 1981 anno consacrato alla persona handicappata?

Alcuni - dopo anni di sforzi e di piccoli passi - hanno trovato posto, nel cuore di amici, nelle scuole, nei posti di lavoro nelle parrocchie...

Ma quanti ancora sono soli e non trovano posto?

Proprio per raggiungere i più lontani e i più soli, abbiamo pensato di dedicare l'ultimo numero di [Insieme '81 a Fede e Luce](https://www.ombreeluci.it/project/insieme-speciale-fede-e-luce-1981/) (spirito, vita, comunità, attività, specificità ecc.): sarà un numero stampato, in più esemplari, che ci servirà per far conoscere Fede e Luce a quanti ci scrivono dal nord, dal sud, dai paesi lontani e sperduti.

Questo numero richiede un grosso lavoro e non sarà pronto prima di Febbraio.

Per questo vi raggiungiamo con questi fogli, che vogliono portarvi l'affetto di tutti gli amici di Fede e Luce, d'Italia e del mondo.

*La redazione*