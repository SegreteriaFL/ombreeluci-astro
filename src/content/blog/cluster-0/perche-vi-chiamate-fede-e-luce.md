---
title: "Perché vi chiamate \"fede e luce\"?"
date: "1979-12-16"
author: "Mariangela Bertolini"
theme: "cluster-0"
cluster_id: 0
slug: "perche-vi-chiamate-fede-e-luce"
has_comments: false
tema_code: "T15"
tema_label: "Memoria e storia di Fede e Luce (opzionale)"
categoria_menu: "Storia"
issue_number: INS-23
---

È forse utile, soprattutto per i nuovi amici, rispondere a questa domanda che ci siamo fatti e che ci viene fatta spesso.
È difficile definire uno spirito e molto, forse il più, è inesprimibile perché l'importante non è parlarne o discuterne ma viverlo: questo, non è sempre facile.
In queste due parole è racchiuso lo spirito che deve essere l'animatore di ogni incontro Fede e Luce.
Ognuno di noi dovrebbe meditare, riflettere sulle parole che seguono ma soprattutto far sì che da parole esse diventino gesti, atteggiamenti, attenzioni, delicatezze, esami di coscienza; in una parola, parte della nostra vita.

### FEDE - credere

- che ogni persona, handicappata o meno, ha in sé una dignità umana e divina che va rispettata e fatta crescere.

- che il valore della persona deve essere cercato al di là della sua apparenza.

- che il valore della vita non è legato alla autonomia o alla produttività.

- che i nostri schemi di comprensione non escludono l'esistenza di altri schemi.

- che nulla più dell'amore può aiutare una persona a dare il meglio di sé.

- che i genitori, anche se forti e coraggiosi, hanno bisogno degli altri.

- che tutti, nessuno escluso, abbiamo bisogno di amare e di essere amati

- che siamo tutti amati da Dio, così come siamo

- che questo Amore dà un senso alla nostra vita.

### LUCE - Scoprire, attraverso la fede nell'"altro":

- che i "piccoli" mettono in noi una luce che ci rivela la nostra vera persona al posto del personaggio che credevamo di essere

- che questa luce, ricevuta dai più piccoli, ci invita a dare alle cose il loro giusto valore e a rimettere in causa la scala dei valori

- che la loro presenza nella Chiesa è un appello costante a convertirsi allo spirito delle Beatitudini per testimoniare nel mondo la

- parola di Gesù: "Beati i poveri"…

- che i piccoli ci obbligano a raggiungerli nella loro semplicità, nella loro limpidezza

- che essi sono, dunque, un elemento di unione e di verità tra le persone

Con l'augurio che non rimangano parole.

*Mariangela Bertolini*, 1979

[**Mariangela Bertolini**](http://www.ombreeluci.it/author/mariangela-bertolini/)

Nata a Treviso nel 1933, insegnante e mamma di tre figli tra cui Maria Francesca, Chicca, con una grave disabilità.
È stata fra le promotrici di Fede e Luce in Italia. Ha fondato e diretto Ombre e Luci dal 1983 fino al 2014.

[Tutti gli articoli](http://www.ombreeluci.it/author/mariangela-bertolini) di Mariangela