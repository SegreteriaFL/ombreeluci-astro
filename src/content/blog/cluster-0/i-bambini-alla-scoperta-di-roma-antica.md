---
title: I bambini alla scoperta di roma antica
date: 1997-03-25
author: Redazione
slug: i-bambini-alla-scoperta-di-roma-antica
wp_id: 11438
original_url: "https://www.ombreeluci.it/?p=11438"
cluster_id: 0
has_comments: false
umap_x: 8.733017921447754
umap_y: 10.85823917388916
umap_z: 7.154528617858887
---

Non è facile convincere un bambino a passeggiare con papà e mamma tra le rovine di Roma antica e non è certo più facile per gli insegnanti guidare gruppi di scatenati ragazzini tra gli otto e i tredici anni per gli stessi percorsi, cercando di tenere vivi interesse e attenzione dei piccoli visitatori. Le Autrici di questo libro lo sanno bene ma accettano la sfida proponendo ai ragazzi di Roma, e a tutti quelli che la visitano da turisti, una nuova particolarissima guida. Un'allegra pianta del centro di Roma, i consigli pratici per il bravo turista e un grafico con i principali fatti storici dell'antica Roma, occupano le prime coloratissime pagine. Segue la descrizione, accurata e vivace, di 6 itinerari tra i luoghi storici più famosi della Capitale. Nelle ultime pagine sono narrate brevemente e allegramente alcune famose leggende e sono riportate notizie utili sulla vita quotidiana dell’antica Roma. Il tutto è corredato da numerose e divertenti vignette, da giochi, indovinelli, quesiti, indicazioni per percorsi obbligati con punteggio finale. Il libro si chiude con un elenco di indirizzi utili per i ragazzi e con la soluzione dei giochi proposti (in realtà non sempre semplicissimi). Non vorremmo sbagliare ma a noi sembra che «fare i turisti» con una guida così sia molto, molto più divertente! -
*Maria Teresa Mazzarotto*
, 1997