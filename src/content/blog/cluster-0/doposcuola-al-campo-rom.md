---
title: Doposcuola al campo Rom
date: 2011-06-04
author: Flaminia Cabras
slug: doposcuola-al-campo-rom
wp_id: 35910
original_url: "https://www.ombreeluci.it/?p=35910"
cluster_id: 0
has_comments: false
umap_x: 7.8890156745910645
umap_y: 7.281567573547363
umap_z: 10.337336540222168
issue_number: OEL-116
---

Ho iniziato ad andare al campo rom questo anno senza aver mai fatto un’esperienza di volontariato prima. Il campo si trova a Spinaceto ed è composto da prefabbricati, camper, roulotte e baracche, anche se il mese scorso hanno fatto sbaraccare tutti coloro che risiedevano in abitazioni non legali.

**Il mio servizio consiste nel fare il dopo scuola a una bambina di 12 anni** , che si chiama Monica e fa per la seconda volta la prima media, è una ragazza molto sveglia per la sua età ma non vede alcuna utilità nel sapere l'inglese e la matematica. Ho provato a spiegarle di quanto sia importante la cultura e il proseguimento degli studi almeno fino alla terza media, ma lei già sa che il suo unico futuro è simile a quello delle sorelle: sposate a 14 e 15 anni. Mi ha spiegato che le sue sorelle maggiori non sono state obbligate a sposarsi, è stata una loro scelta pensata, infatti, poiché la figlia più grande dentro casa si deve dare da fare anche per i fratelli più piccoli, hanno pensato bene di prendere al volo le proposte di matrimonio.

**Il matrimonio, per la loro cultura, è l'evento più importante per tutta la comunità** , si organizza mesi e mesi prima, si comprano e cuciono i vestiti tipici, le donne di tutte le età vengono accuratamente truccate e i capelli conciati, si chiamano i musicisti direttamente dalla Macedonia( la terra da cui provengono) , si balla e si mangia.

**Monica mi dice che a lei i ragazzi non piacciono, anzi le fanno “schifo”** ma tra un po’ si sposerà, come tutte del resto. Tutte queste cose me le racconta per evitare gli esercizi di grammatica e i teoremi di geometria, mi diverte ascoltare e inoltre credo sia importante istaurare un rapporto non troppo professionale, che del resto sarebbe impossibile avendo 5 anni di differenza.

**Nonostante le chiacchiere questo anno va molto meglio** , mi dice, e la maestra le ha detto che non verrà bocciata; sarei stata curiosa di vedere la sua pagella di metà anno, ma i genitori devono ancora andare a ritirarla (da circa 2 mesi).

**La prima volta che si va a un campo rom la cosa che maggiormente ti colpisce** sono la quantità di bambini che girano e, aihmè, anche la puzza. Sembra una piccola città che appartiene esclusivamente ai bambini di tutte le età, che, non andando a scuola scorrazzano tutto il giorno per il campo, mentre i papà rimediano la pagnotta e le mamme rassettano i letti.

**Uno dei motivi per cui ho iniziato questo tipo di servizio** è stato quello di voler evitare ogni pregiudizio e pensiero preconfezionato dai media e dalla società, per conoscere in prima persona un popolo diverso e interessante proprio per questo; a fronte della mia esperienza posso dire che non è un costume tipico rubare, ma solamente l’ultimo dei metodi per tirare avanti, come per molti altri d’altronde; infatti, il lavoro tradizionale dei rom è quello di vendere il ferro. Questo lavoro, come si può facilmente immaginare non è molto redditizio e i soldi non bastano, soprattutto per famiglie molto numerose. Inoltre, pensare che i rom rappresentino un problema per l’Italia è un’assurdità, anche dal punto di vista numerico, essendo questi ultimi solo lo 0,3%.

**Al di là di tutti i pregiudizi razziali i bambini sono tutti molto simili** , poi maturando diventeranno brave o cattive persone, e il mio compito è solamente quello di aprire a una bambina come le altre una possibilità di vita migliore, convincendola che, nonostante la scuola sia noiosa e stancante, le offre un futuro invidiabile rispetto a quello delle sorelle e dei suoi amici.

*Flaminia Cabras* , 2011