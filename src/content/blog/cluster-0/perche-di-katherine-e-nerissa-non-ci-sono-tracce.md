---
title: "Perché di Katherine e Nerissa non ci sono tracce?"
date: "2021-04-06"
author: "Enrica Riera"
theme: "cluster-0"
cluster_id: 0
slug: "perche-di-katherine-e-nerissa-non-ci-sono-tracce"
has_comments: false
tema_code: "T14"
tema_label: "Cinema e disabilità"
categoria_menu: "Cultura"
issue_number: OEL-156
---

Si chiamano Katherine e Nerissa Bowes-Lyon. Sono le cugine, in primo grado, della regina d’Inghilterra, Elisabetta II. Scomparse (rispettivamente) nel 2014 a 88 anni e nel 1986 a 67, per il mondo non sono mai esistite. O meglio, secondo il libro d’oro della nobiltà – il *Burke’s Peerage & Baronetage* –, la loro morte sarebbe avvenuta prematuramente, nel 1940 (Katherine) e nel 1961 (Nerissa). Perché, dunque, le date e gli eventi relativi a queste due donne non coincidono? Perché di Katherine e Nerissa non ci sono tracce? A svelarlo è il settimo episodio della serie televisiva* [The Crown 4](https://www.netflix.com/it/title/80025678)* (creata dallo sceneggiatore inglese Peter Morgan e disponibile da 15 novembre 2020 su Netflix) che porta a galla una storia, legata alla corona britannica, pressoché sconosciuta o, dai più, frettolosamente dimenticata.

Quando, nel 1923, la futura regina madre Elisabeth Bowes-Lyon sposa re Giorgio VI, l’idea, sostenuta da chi approva quest’unione, è che il sangue della ragazza possa finalmente portare stabilità alla razza reale: del resto, i Windsor – con Edoardo VIII che abdica al trono per seguire la donna amata e lo stesso, balbuziente, Giorgio VI – vengono, dall’opinione del tempo, considerati uomini assai «eccentrici». **Così, per il bene della discendenza al trono, Katherine e Nerissa, figlie di John Herbert Bowes-Lyon, uno dei fratelli maggiori della futura regina madre, vengono letteralmente rinchiuse e nascoste, perché ragazzine nello [spettro autistico](https://www.ombreeluci.it/autismo/), in un ospedale psichiatrico del Surrey.

Nel 1941, per le due nipoti (e per altre tre parenti) della regina madre si aprono, quindi, le porte del *Royal Earlswood Instituction for Mental Defectives di Redhill*, chiuso nel 1997. Quando vi entra Katherine ha 22 anni, Nerissa appena 15: nessuno, pare, si è mai recato a far loro visita. Non è chiaro, inoltre, se solo la regina madre – patrona, tra l’altro, degli ospedali psichiatrici – fosse a conoscenza della vicenda o, al contrario, ne fosse consapevole anche Elisabetta II, la quale, nella serie tv, si dice all’oscuro di tutto, insieme alla sorella (la principessa Margaret) e al resto della famiglia (secondo il «Daily Mail», la regina Elisabetta scopre l’accaduto nel 1983).

A ogni modo, ciò che importa non è questo. **Interessa, piuttosto, fare luce sulla concezione, nel tempo, delle persone con disabilità mentale. La vicenda che riguarda Katherine e Nerissa, non a caso, sottolinea l’arretratezza culturale dell’epoca e di una società segnata dalle teorie riguardanti l’eugenetica. Le due sorelle Bowes-Lyon, di tutto ciò, pagano, pertanto, il prezzo, oltre a quello, naturalmente, di essere nate nell’orbita della famiglia più importante del Regno Unito.

>

Per il bene del trono a 22 e 15 anni le sorelle Bowes-Lyon vengono rinchiuse in ospedale psichiatrico perché nello spettro autistico
Nessuno andrà mai a trovarle
E la loro storia, così come rappresentata sullo schermo e così come raccontata dai vari documenti ufficiali, inquieta e, al contempo, fa riflettere. Lo sottolinea un [articolo comparso su «The Guardian»](https://www.theguardian.com/society/2020/nov/26/the-crown-learning-disability-storyline-painful-lack-of-progress) a commento dell’episodio di *The Crown 4*. «La storia di Katherine e Nerissa è di un’altra epoca, ma, oggi, nel Regno Unito, ci sono comunque 1,5 milioni di persone con disabilità che raramente vengono viste o ascoltate». Come a chiedersi, insomma: «Cos’è davvero cambiato rispetto a prima in riferimento ai temi della disabilità?»; «Quali opportunità, quali servizi vengono negati tuttora a queste persone?»; «Come si è trasformata la loro vita, nel corso della pandemia, rispetto a chi è protagonista di un’esistenza cosiddetta “normale”?».
Grandi passi in avanti sono stati, nel mondo, compiuti** (parlarne, anche attraverso un prodotto cinematografico, s’inserisce già in questo quadro di cambiamento), **ma in tema d’accettazione (anche solo familiare) o di contrasto alle discriminazioni e alle disparità, la strada da percorrere è ancora molto lunga.

Katherine e Nerissa, bambine dai sogni spezzati, non sono una semplice storia da dimenticare. Sono un monito. Per tutti.

https://youtu.be/Pfagi-8TLf4