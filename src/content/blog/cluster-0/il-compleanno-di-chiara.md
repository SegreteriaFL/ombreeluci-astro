---
title: Il compleanno di Chiara
date: 1997-09-19
author: Redazione
slug: il-compleanno-di-chiara
wp_id: 11617
original_url: "https://www.ombreeluci.it/?p=11617"
cluster_id: 0
has_comments: false
umap_x: 7.620838642120361
umap_y: 1.7260805368423462
umap_z: 9.83846378326416
---

Lo sanno tutti: Chiara sabato dà una festa per il suo compleanno. Chiara ha un giardino grande, una mamma che sa fare le pizzette buone, un papà che, se è in casa, organizza partite di pallavolo. Tutti vorrebbero essere invitati. - A chi lo dici di venire? - Valentina è l'amica del cuore di Chiara e può chiederlo tranquillamente. - Le compagne quasi tutte. Silvia forse no, con lei non parlo da una settimana. I maschi... quelli si scatenano troppo, dice mamma, l'anno scorso hanno fatto su e giù per le scale... - Sì, sì, lo so come fanno. Anche a casa mia è successo un gran macello. Però certi sono calmi, e poi se li awerti prima... - Ma certo Vale, che invito anche i compagni sennò che festa è? Mica ci divertiamo se siamo solo ragazze. Dobbiamo anche ballare. E poi se non ci sono loro con chi litighiamo? - Allora vediamo: Carlo sì, è bravo; Marcello, Stefano, Giorgio vanno bene; Marco, non te lo consiglio: a casa mia ha rovesciato... - Sì, me lo ricordo, però è simpatico: a ricreazione ci fa sempre giocare con il suo pallone. - Va bene... Riccardo, il ragazzo Down? - Lui? mah... non è che si scateni più degli altri. Per lo studio è una frana, certo parla a modo suo... Chi lo capisce è bravo, ma fa delle battute che fanno ridere... - Lo sai che balla un sacco bene? e poi non si vergogna come tanti compagni! - Magari in partita sbaglia i passaggi... - Si, ma non è di quelli che ti aggrediscono quando sbagli! - Va bene, lo invito. E di Francesco che ne pensi? - Mah, non saprei...

 Il lunedì successivo **Cronaca di Valentina:** ### Un pomeriggio speciale - L'altro giorno c’è stata una festa a casa di Chiara, per il suo compleanno. Ci siamo divertiti molto, anzi moltissimo. All’inizio c’è stata un pò di confusione perché i maschi volevano giocare a palletta nel corridoio e non volevano fare i giochi organizzati. Poi il fratello piccolo di Chiara faceva solo guai, ci disturbava e rompeva tutto. Allora la mamma di Chiara ci ha sgridato un po' e i maschi si sono calmati. Riccardo si è messo a giocare con il fratello piccolo di Chiara che si chiama Paolo, lo ha fatto divertire con le macchinine e così quella piccola peste non ha più disturbato i nostri giochi. Abbiamo giocato a films e la mia squadra ha vinto. Siccome pioveva non abbiamo giocato a pallavolo. Alla fine abbiamo ballato e Riccardo e Cristina sono stati i più bravi.