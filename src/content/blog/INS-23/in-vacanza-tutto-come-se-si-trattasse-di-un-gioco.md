---
title: In vacanza... tutto come se si trattasse di un gioco
date: 1979-06-16
author: Redazione
slug: in-vacanza-tutto-come-se-si-trattasse-di-un-gioco
lang: it
wp_id: 45344
original_url: "https://www.ombreeluci.it/?p=45344"
cluster_id: 5
has_comments: false
tags:
  - testimonianze-di-amici
  - campi-fede-e-luce
umap_x: 7.918188571929932
umap_y: 7.204619407653809
umap_z: 11.207620620727539
issue_number: INS-23
id_numero: "INS-23"
numero_rivista: "Insieme"
---
L'esperienza di lavorare, giocare, partecipare ogni cosa con i bambini handicappati nei due [campeggi estivi di Alfedena](https://www.ombreeluci.it/tag/campi-fede-e-luce/) è stata per me fondamentale. Primo perché è raro avere un'esperienza di comunità con loro, secondo perché credo che un rapporto costruttivo con i bambini, tentando di stare insieme rispettando la loro crescita e le loro esigenze, sia molto difficile da attuarsi.

**La prima cosa che ho notato** , anche nei più piccoli, è stata un'estrema disponibilità ed apertura e gioia nell'inventare, fare, ognuno nei limiti delle proprie possibilità.

**Ogni momento della giornata che "faticosamente" era stato programmato il giorno prima, diventava più bello** per la loro enorme partecipazione e interesse. Tutte le iniziali difficoltà d'ambientamento: la presenza di persone sconosciute, la mancanza della mamma, gli orari diversi, la confusione, venivano sempre superate dopo il primo o secondo giorno.

**Vi erano certo degli inconvenienti** : nei momenti in cui eravamo tutti intorno a un tavolo (di solito a pranzo o a cena), diventava difficile controllare la situazione. Trovarsi in mezzo a tanta gente era motivo di risate continue, Babba cantava in piedi sulla panca, Pablo mandava bacini e sospirava il nome di qualcuno, Nandona si dondolava sulla sedia...

**La creatività e la gioia di cui ho parlato in principio sembrava in loro inesauribile** quando si trattava di giocare, fare scenette, cantare; a correre; urlare. Invece, soprattutto chi è alle prime esperienze con questi bambini incontra qualche difficoltà nel tener sveglia la loro attenzione in qualcosa che è più impegnativo (i lavoretti,le attività).

In questi casi molto spesso non riuscivamo a mantenerli interessati forse perché per loro è difficile la concentrazione. Noi dovremmo riuscire a far svolgere tutto come se si trattasse di un gioco; così sarebbero più stimolati.

**Molto spesso penso che dovrei conoscere meglio le loro possibilità e i loro limiti** per poterli aiutare. Per questo ritengo fondamentale continuare ad incontrarsi nei gruppi in città dove i genitori ci possono partecipare la loro esperienza. La crescita comune, la partecipazione, le scoperte e le nuove idee che possono uscire dagli incontri invernali sono bagaglio importantissimo per i prossimi campeggi.

*Francesca Donati* , 1979

**[Insieme n.21, 1979](https://www.ombreeluci.it/project/insieme-n-21-bollettino-fede-e-luce-1979/) **