---
title: "Letture consigliate: Il piccolo principe"
date: 1979-06-16
author: Redazione
slug: letture-consigliate-il-piccolo-principe
lang: it
wp_id: 45382
original_url: "https://www.ombreeluci.it/?p=45382"
cluster_id: 6
has_comments: false
umap_x: 7.870806694030762
umap_y: 10.748699188232422
umap_z: 4.905621528625488
issue_number: INS-23
---

**Un guasto al motore e un aviatore si ritrova improvvisamente solo in mezzo al deserto** : per compagni solo la sabbia, il silenzio, le stelle...

**Ad un tratto sente una voce accanto a lui** e una strana domanda "Mi disegni una pecora?". È il Piccolo Principe, un ragazzino venuto da un lontano piccolo pianeta che con la sua presenza ed i suoi racconti - ingenui ma pieni di filosofia - gli tiene compagnia fino a che l'aereo non è pronto per ripartire.

**Ora per il piccolo principe è tempo di tornare sul suo pianeta** - una stella - lasciando però sulla terra il corpo, perché troppo pesante; ma tanto sarà come una vecchia scorza abbandonata. Non sono tristi le vecchie scorze... Quello che è importante non lo si vede..."

**È un libro che a prima vista può apparire solo fantastico** , adatto all'immaginazione dei fanciulli, ed è con l'innocenza di questi che va in effetti letto.

**Legati tra loro da un sottile filo, vi si potranno allora scoprire vari e veri aspetti della vita degli uomini** : la bizzarria degli "adulti" privi di immaginazione e di poesia; la condanna di quanti si sentono "grandi" e pensano - come il vanitoso, l'uomo d'affari o l'ubriacone (tutti personaggi del libro) solo a se stessi, si ripiegano sul proprio io egoista; l'importanza dell'amicizia vera e della fedeltà ad essa, disinteressatamente "è il tempo che tu hai perduto per la tua rosa che ha fatto la tua rosa così importante"; la capacità dei piccoli - il piccolo principe - di meravigliarsi di piccole cose, come lo sbocciare di un fiore, e il mistero delle loro lacrime che a volte richiedono solo comprensione e contemplazione.

**Il piccolo principe è un personaggio unico come unico è ogni essere** ; ma ad uno sguardo ancora più attento - "gli occhi sono ciechi. Bisogna cercare col cuore" - potremmo credere di aver già incontrato o ascoltato questo fanciullo perché nella fragilità del suo essere è racchiusa la fragilità di ogni piccolo, nelle sue parole è l'esempio e gli interrogativi che spesso ci indirizzano i bambini, nella sua presenza accanto al pilota - presenza inattesa, scomoda specialmente all'inizio, e sempre misteriosa - vi è forse una relazione profonda con la presenza di tanti bambini nelle loro famiglie e nel mondo di oggi.