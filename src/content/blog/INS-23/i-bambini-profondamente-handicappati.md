---
title: "I bambini \"profondamente handicappati\""
date: 1979-03-16
author: Redazione
slug: i-bambini-profondamente-handicappati
lang: it
wp_id: 45085
original_url: "https://www.ombreeluci.it/?p=45085"
cluster_id: 1
has_comments: false
umap_x: 6.013782978057861
umap_y: 8.70789909362793
umap_z: 8.08549690246582
issue_number: INS-23
---

Perché questo titolo? Perché vorrebbe essere il tema di riflessione delle pagine che seguono: attraverso esperienze, contatti, scambi, capiamo quanto diversi sono i problemi in funzione globale di ogni famiglia, di ogni situazione, affettiva, finanziaria, ecc. Ma, riconosciamolo, anche in funzione dell'età: un bambino trova il suo posto in una famiglia in modo tutto diverso da un adulto, a maggior ragione se è handicappato. E se è profondamente handicappato, reazioni, problemi, vita pratica, preoccupazioni, avvenire, ecc, si pongono in termini tutti diversi.

**Ma di chi parliamo quando diciamo: profondamente handicappati? ** Pensiamo a tutti quei piccoli che sono totalmente dipendenti sul piano delle cure fisiche: mangiare, lavarsi, tenersi puliti, spostarsi e che, in più, mostrano poco o per nulla segno di conoscenza o di comunicazione. E ancora, questi bambini, già molto colpiti nel loro corpo, hanno spesso altre difficoltà oltre all'handicap mentale. Molti infatti vedono e sentono poco o male o per niente. Possono essere colpiti da paralisi più o meno importante.

**Per parlare di questi bambini, che esigono tante e tante cure, abbiamo interrogato dei genitori.** Leggerete in queste pagine [testimonianze semplici della loro vita quotidiana, delle loro sofferenze e delle loro gioie a volte](https://www.ombreeluci.it/1979/7-testimonianze-di-genitori-e-amici-di-bambini-profondamente-handicappati/) .

**Ma non vogliamo dare ad altri dei modelli da seguire.** Non ci sono soluzioni tipo da proporre e non ci dovrebbero essere soluzioni definitive. Ogni famiglia, ogni individuo, ogni periodo della vita è unico e i paragoni non servono mai, soprattutto in questo campo. Così come è ammirevole che un bimbo grave trovi la sua accoglienza, così com'è, in famiglia, è altrettanto importante che esistano strutture di accoglienza per handicappati gravi. Perché esistono genitori stanchi, che non ce la fanno; famiglie estenuate, che non possono... Affidare un bambino ad una casa che lo accolga bene non significa abbandonarlo.

**Ma è fuori di dubbio, che, sia in un centro, sia in famiglia, i bambini profondamente handicappati sono, al di là del peso materiale** - che non bisogna dimenticare - **un interrogativo** : ci forzano a rimettere in causa quasi tutti i valori della nostra società attuale: successo, bellezza, ricchezza, facilità ecc...; **ci forzano a vivere spesso controcorrente, a vivere secondo altri valori.**

**Quali, se non quelli del Vangelo?** Leggerete in queste pagine delle testimonianze di amici che, per aver vissuto momenti e giornate accanto a bambini profondamente handicappati, hanno diritto di parola.

Nei prossimi numeri di "Insieme" di quest'anno 1979 prenderemo in esame la vita con:

- I bambini "lievemente handicappati" - Gli adulti “profondamente handicappati" - Gli adulti "lievemente handicappati"

- *Equipe di redazione* , 1979

**[Insieme n.20, 1979](https://www.ombreeluci.it/project/insieme-n-20-bollettino-fede-e-luce-1979/)**