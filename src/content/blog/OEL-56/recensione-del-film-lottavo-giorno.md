---
title: "Recensione del film \"L’ottavo giorno\""
date: 1996-12-15
author: Redazione
slug: recensione-del-film-lottavo-giorno
lang: en
numero_rivista: "Ombre e Luci"
id_numero: "OEL-56"
issue_number: OEL-56
wp_id: 11067
original_url: "https://www.ombreeluci.it/?p=11067"
cluster_id: 9
has_comments: false
umap_x: 8.912986755371094
umap_y: 8.623400688171387
umap_z: 3.087217092514038
---
> «Non poteva proprio sottrarsi alle malevole interpretazioni e lo sapeva».

Così una delle tante critiche — forse fra le più obiettive pubblicate — affronta l'ultima fatica del belga Jaco Van Dormael (quello del geniale *Toto le heros* ) che ci racconta l'ennesimo scontro-incontro fra il «normale» (Antoine Auteuil) e il «diverso» (Pascal Duquenne): **il primo** è il solito quarantenne in carriera, divorziato, con moglie e figlie che non lo amano più. La sua unica preoccupazione sembra essere solo quella di insegnare a giovani manager l’ipocrisia del mondo degli affari, e, a forza di fingere, ha perso la propria identità. **Il secondo** è un ragazzo *down* , orfano, solo e praticamente abbandonato in un centro per handicappati. Se la trama è facilmente intuibile, e non lascia spazio a riletture o innovazioni di quello che ormai può essere considerato un genere a sé stante ( *Il mio piede sinistro* , *Rain man* , per citare solo i più famosi), quello che forse colpisce di più è lo stile del regista, che in una commistione di atmosfere, attraversa innocentemente i generi più disparati; dal realismo del dramma, al surrealismo del sogno (il più interessante linguisticamente e visivamente), dal comico-grottesco (pericoloso e non sempre apprezzabile) alla poesia più facile e a volte banale che troppo spesso semplifica, sminuisce e cela la vera entità di alcune problematiche.

Quale il messaggio che arriva agli spettatori che non sono mai entrati in contatto con il mondo dei *diversi* ? Non è facile rispondere; certo è che più volte durante la proiezione del film si sente mancare qualcosa; si tratta di sensazioni: un vago senso di incompletezza avvolge la storia; talvolta di imprecisione; e certi atteggiamenti si trasformano in *cliché* , e il ragazzo down diventa maschera, personaggio; ora tragico, ora comico; sempre limitato, però, dentro una «parte» troppo stretta e solo tratti convincente.

È decisamente banale, oltre che poco originale ormai, presentare il rapporto fra il «normale» ed il «diverso» in maniera unidirezionale; se è infatti vero che abbiamo bisogno di *loro,* perché, anche proprio grazie a loro, spesso riusciamo a imparare a vedere le cose in maniera più «vera», è innegabile che anche loro hanno bisogno della nostra presenza, del nostro aiuto, della nostra pazienza; particolare, questo, che sembra non interessare minimamente il regista. Non sembra esserci assolutamente spazio, in questo mondo, per «loro»; tant'è vero che il protagonista, preferirà raggiungere l'amata mamma in cielo pur di non essere di intralcio all'ormai «guarito» Antoine Auteuil.

Rimane comunque un film che tiene presente, nel bene e nel male, una realtà sicuramente poco approfodita nel mondo del cinema, anche se gli applausi e le lacrime in cui si è profuso il pubblico a Cannes durante la premiazione per la migliore interpretazione — al giovane Pascal Duquenne — lasciano qualche perplessità.

- *Emanuele* , 1996

#### Editoriale

[Care sorelle, cari fratelli](http://www.ombreeluci.it/1996/care-sorelle-cari-fratelli/) di M. Bertolini

#### Esperienze di fratelli e sorelle:

[Dondolando tra l’amore e l’odio](http://www.ombreeluci.it/1996/dondolando-tra-lamore-e-lodio/) [Lo sguardo degli altri](http://www.ombreeluci.it/1996/lo-sguardo-degli-altri/) [Quando l’amore è mancato](http://www.ombreeluci.it/1996/quando-lamore-e-mancato/) [Solitudine nella sofferenza](http://www.ombreeluci.it/1996/solitudine-nella-sofferenza/) [Finalmente sei arrivata!](http://www.ombreeluci.it/1996/finalmente-sei-arrivata/) [Perché non mi capisci](http://www.ombreeluci.it/1996/perche-non-mi-capisci/) [Mi ha insegnato ad amare](http://www.ombreeluci.it/1996/mi-ha-insegnato-ad-amare/) [Genitori: non fateci arrabbiare](http://www.ombreeluci.it/1996/genitori-non-fateci-arrabbiare/) [Una sorella agli amici](http://www.ombreeluci.it/1996/le-richieste-della-sorella-di-un-ragazzo-disabile-ai-suoi-amici/) [Fratelli nella notte](http://www.ombreeluci.it/1996/fratelli-nella-notte/)

#### Altri articoli

[Vieni spirito di vita](http://www.ombreeluci.it/1996/vieni-spirito-vita/) di Silvia e Monica [Il nostro cammino](http://www.ombreeluci.it/1996/il-nostro-cammino/) di Tommaso Bertolini [Essere padrino di Mario](http://www.ombreeluci.it/1996/essere-padrino-di-mario/) di Stefano Artero

#### Recensioni

[Bambino con handicap](http://www.ombreeluci.it/1996/il-bambino-con-handicap-dalla-nascita-allintegrazione/) , J. Levine [Ogni uomo è una storia sacra](http://www.ombreeluci.it/1996/ogni-uomo-e-una-storia-sacra/) , J. Vanier [La morte amica](http://www.ombreeluci.it/1996/la-morte-amica-lezioni-di-vita-da-chi-sta-per-morire/) M. de Hennezel [Recensione del film "L’ottavo giorno"](http://www.ombreeluci.it/1996/recensione-del-film-lottavo-giorno/)