---
title: Dialogo aperto n.110
date: 2010-06-17
author: Redazione
slug: dialogo-aperto-n110
lang: it
wp_id: 34851
original_url: "https://www.ombreeluci.it/?p=34851"
cluster_id: 11
has_comments: false
umap_x: 4.917766571044922
umap_y: 7.646915435791016
umap_z: 11.03883171081543
issue_number: OEL-110
id_numero: OEL-110
---
### Passaggio-Pasqua in Cina

Vi raggiungo dalla lontana Cina per scambiare gli auguri di Buona Pasqua e per esprimervi la mia riconoscenza per le vostre preghiere, incoraggiamenti e aiuti materiali che date a tanti missionari. (...) La Pasqua conferma e celebra la risurrezione di Gesù che è un evento che dà valore a tutta la vita. Da giovane ho sentito la vocazione ad annunciare questa straordinaria notizia di salvezza! Venticinque anni fa sono stato ordinato sacerdote e ho avuto la gioia di iniziare un’esperienza di condivisione di fede e di annuncio missionario fino ad arrivare qui in Cina. Ringrazio il Signore che mi ha sempre preceduto e illuminato il cammino. Anche quest’anno nella notte di Pasqua, Lui ci farà un grande dono: la responsabile generale dell’Huiling, dopo una decina d’anni di lavoro insieme, ha deciso di fare il catecumenato e di ricevere i sacramenti del Battesimo, della Cresima, della Comunione e della Riconciliazione! Si tratta di un “passaggio-Pasqua” che segna la vita di una persona che ha tanto amato e lavorato instancabilmente per le persone più svantaggiate. Ora il Signore l’ha chiamata più vicina a Sé e potrà partecipare ai sacramenti che nella famiglia della Chiesa custodiscono e rinvigoriscono la nostra fede e l’impegno gioioso di amarci come fratelli e sorelle. L’annuncio e la celebrazione del Signore risorto porti fiducia, speranza, tanto calore umano e carità anche nella vostra casa e comunità.
*padre Fernando*
da Hong Kong

---

### Haiti- dopo il terremoto

Grazie a tutti per le parole di incoraggiamento che ci sono giunte da ogni parte dell’Arca e di Fede e Luce. Dopo aver dormito all’aperto per parecchi giorni, siamo al riparo sotto le tende. Ma, tra breve, inizia la stagione delle piogge che ci fa temere nuove difficoltà...continuate a tenere nel cuore e nelle vostre preghiere l’Arca Haiti. La sfida della ricostruzione si annuncia importante. Continuate a scriverci, i vostri messaggi ci dicono che facciamo parte della stessa famiglia. Questo sentimento di appartenenza ad un’umanità comune fa crescere in noi la speranza di un paese nuovo e rinnovato.
**Eveline Barin Verdier**
- Presidente del C.A. dell’Arca Haiti

---

### Come ritrovarsi attorno a un tavolo

Nello scorso numero di Ombre e Luci (n.1/2010) in Dialogo Aperto ho letto la lettera intitolata “Volete farci mancare tutto questo?” a proposito della fatica che accusa la Redazione a proseguire nella sua attività. Condivido le riflessioni riportate e vorrei aggiungere questi pensieri. In questi ultimi anni si è un po’ avvertita la difficoltà da parte dei componenti dei gruppi FL a continuare a portare avanti con assiduità le occasioni di incontro. Infatti siamo a conoscenza che le nuove “leve” sono poche e che i vecchi amici a volte faticano a dividersi fra i loro impegni di famiglia e di lavoro, e i “genitori” sono invecchiati. Per tutto questo, ancora di più non potete non continuare ad esserci vicino e a ricordarci che FL, nonostante le difficoltà, è vivissima e va avanti. La vostra bella pubblicazione ci tiene uniti e, quando la si riceve, è come se ci sedessimo attorno ad un tavolo per ritrovarci e scambiarci il sostegno che un gruppo affiatato sa dare ai singoli componenti! Un affettuosissimo saluto
**Elisa Sturlese Milano**

---

### Sennò...

Io lavoro tutto il mese, cinque giorni alla settimana, dal lunedì al venerdì, è dura svegliarsi alle sei, quando è ancora notte, e in giro ci sono poche persone. lo prendo l’autobus se ci riesco, sennò vado a piedi fino a piazza Bologna, dove c’è la metropolitana, che devono sostituire se si rompe. lo. la mattina’ leggo l’oroscopo, e lo vedo anche in televisione, ma io non ci credo, a quello che c’è scritto, non mi lascio condizionare da parole sbagliate, che annebbiano il cervello. Poi vado nel posto di lavoro, dove faccio l’operaio imballatore, che spedisce strumenti e reattivi, per le analisi. Con i colleghi ci vado d’accordo, per forza ci devo stare tutto il giorno, e poi non ho scelta, e vengo controllato. Se non ci sono, il responsabile mi viene a cercare perché io sono uno che dà il massimo, al livello pratico, per il resto devo vincere la timidezza, che però è uno scudo, per non soffrire, da eventuali delusioni amorose. Al lavoro ognuno fa qualcosa, e deve essere attivo, ed è così che deve essere, sennò ci si annoia, senza far niente, e si va in pazzia. lo scrivo a ombre e luci, e mi piace sapere le varie realtà, e mi piace esser cercato, il tempo per vederci si trova. Se poi sono antipatico a qualcuno/a basta dirlo, io sono una persona, che ama ridere e scherzare, e stare in compagnia, non mi va di esser abbandonato, per poi esser presente, a lunga scadenza... ciao da
**Giovanni Grossi**